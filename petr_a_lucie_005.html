<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Petr a Lucie</title>
    <link rel="stylesheet" href="./style/style.min.css" media="screen" integrity="sha256-suCzP2DeAjpjfeO4Ne4lRICbrGRKid9aAmWDin20Cww=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Romain Rolland: Petr a Lucie">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Petr a Lucie">
    <meta property="og:title" content="Petr a Lucie">
    <meta property="og:type" content="book">
    <meta property="og:book:author" content="Romain Rolland">
    <meta property="twitter:title" content="Romain Rolland: Petr a Lucie">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="prev" href="./petr_a_lucie_002.html">
    <link rel="next" href="./petr_a_lucie_006.html">
    <meta name="nb-order" content="1">
    <link rel="self" href="petr_a_lucie_005.html">
    <meta name="nb-identifier" content="rolland-petr-a-lucie-aa8cce2">
    <meta name="nb-role" content="chapter">
  </head>
  <body class="nb-role-chapter nb-custom-style" data-nb-words="17423" data-nb-chars="104364">
    <nav role="doc-toc">
      <ul class="plain section">
        <li><a href="petr_a_lucie_005.html">DĚJ TRVÁ OD STŘEDY...</a></li>
        <li><a href="petr_a_lucie_006.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petr_a_lucie_002.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="hidden-title chunk" data-nb-ref-number="1" data-nb-words="0" data-nb-chars="0"></h1>
        <p class="chunk" data-nb-ref-number="2" data-nb-words="13" data-nb-chars="64"><span class="idea" data-nb-ref-number="1" id="idea1" data-nb-words="2" data-nb-chars="8">DĚJ TRVÁ<br></span>
          <span class="idea" data-nb-ref-number="2" id="idea2" data-nb-words="5" data-nb-chars="25">OD&nbsp;STŘEDY VEČER 30. LEDNA<br></span>
          <span class="idea" data-nb-ref-number="3" id="idea3" data-nb-words="3" data-nb-chars="16">DO&nbsp;VELKÉHO PÁTKU<br></span>
          <span class="idea" data-nb-ref-number="4" id="idea4" data-nb-words="3" data-nb-chars="15">29. BŘEZNA 1918</span>
        </p>
        <p class="chunk" data-nb-ref-number="3" data-nb-words="225" data-nb-chars="1421"><span class="idea" data-nb-ref-number="5" id="idea5" data-nb-words="225" data-nb-chars="1421">PETR CHVATNĚ VBĚHL do&nbsp;hlubin podzemní dráhy. Hrubý a&nbsp;horečně vzrušený dav. Stoje blízko u&nbsp;vchodu do&nbsp;vozu, sevřen kruhem lidských těl a&nbsp;dýchaje dusný vzduch vycházející z&nbsp;jejich úst, tupě se&nbsp;díval, jak po&nbsp;černých klenutých chodbách klouzají zářivé zřítelnice vlaku. V&nbsp;jeho duchu byly zrovna takové temnoty, zrovna takové pronikavé a&nbsp;prudce se&nbsp;míhající záblesky světla. Dusil se&nbsp;ve&nbsp;zdviženém límci svrchníku, s&nbsp;pažemi přitisknutými k&nbsp;tělu, se&nbsp;rty pevně sevřenými a&nbsp;s&nbsp;čelem zpoceným a&nbsp;chvílemi, když se&nbsp;otevřely dveře do&nbsp;vozu, zmrazeným závany chladného vzduchu, a&nbsp;snažil se&nbsp;nevidět, snažil se&nbsp;nedýchat, snažil se&nbsp;nemyslit, snažil se&nbsp;nežít. Srdce tohoto osmnáctiletého jinocha, ještě téměř dítěte, bylo plné chmurné beznaděje. Nad ním, nad temnotami těch kleneb, té&nbsp;krysí chodby, kterou uháněla kovová obluda hemžící se&nbsp;lidskými červy, tam nahoře byla Paříž, sníh, studená lednová noc, příšera života a&nbsp;smrti – válka. Válka. Před čtyřmi lety se&nbsp;tam uhnízdila. Tísnivě ležela na&nbsp;jeho jinošských letech. Přistihla ho&nbsp;zrovna v&nbsp;té&nbsp;mravní krizi, kdy jinoch, znepokojený probuzením smyslů, s&nbsp;úžasem odhaluje bestiální, slepé, drtivé síly života, jimž je&nbsp;vydán napospas, třebaže o&nbsp;život nežádal. A&nbsp;má-li povahu jemnou, srdce něžné a&nbsp;tělo útlé tak jako Petr, pociťuje hnus a&nbsp;hrůzu a&nbsp;neodvažuje se&nbsp;s&nbsp;nimi nikomu svěřit, hrůzu před těmi surovostmi, špinavostmi a&nbsp;nesmyslnostmi plodné a&nbsp;žravé přírody – té&nbsp;prasnice požírající svůj vrh.</span></p>
        <p class="chunk" data-nb-ref-number="4" data-nb-words="126" data-nb-chars="732"><span class="idea" data-nb-ref-number="6" id="idea6" data-nb-words="126" data-nb-chars="732">V&nbsp;každém jinochovi od&nbsp;šestnácti do&nbsp;osmnácti let je&nbsp;kus hamletovské duše. Nechtějte na&nbsp;něm, aby chápal válku! (To je&nbsp;dobré pro vás, lidé rozvážní!) Má&nbsp;dost co&nbsp;dělat, aby pochopil život a&nbsp;odpustil mu. Obyčejně se&nbsp;jako do&nbsp;bezpečného útočiště zahrabává do&nbsp;snu a&nbsp;do&nbsp;umění tak dlouho, až&nbsp;zvykne tomu, že&nbsp;se&nbsp;stal člověkem, a&nbsp;až&nbsp;kukla skončí svůj úzkostný vývoj od&nbsp;housenky k&nbsp;motýlu. Jak velice potřebuje klid a&nbsp;tiché soustředění v&nbsp;těch vzrušených jarních dnech dozrávajícího života! Ale to&nbsp;již za&nbsp;ním přicházejí do&nbsp;jeho útulku, vytahují ho, ještě docela útlého v&nbsp;jeho nové kůži, z&nbsp;toho stinného ústraní a&nbsp;vrhají ho&nbsp;na&nbsp;drsný vzduch, mezi otrlé lidstvo, jehož pošetilosti a&nbsp;nenávisti má&nbsp;ihned přijmout za&nbsp;své a&nbsp;odpykávat, třebaže je&nbsp;nechápe.</span></p>
        <p class="chunk" data-nb-ref-number="5" data-nb-words="140" data-nb-chars="847"><span class="idea" data-nb-ref-number="7" id="idea7" data-nb-words="140" data-nb-chars="847">Petr byl volán na&nbsp;vojnu se&nbsp;svými vrstevníky, osmnáctiletými chlapci. Za&nbsp;půl roku bude vlast potřebovat jeho tělo. Válka se&nbsp;ho&nbsp;dožaduje. Už&nbsp;jen šest měsíců mu&nbsp;popřává. Šest měsíců! Kdyby aspoň bylo možné prožít toho půl roku bezmyšlenkovitě! Zůstat v&nbsp;těchto podzemních chodbách! Nespatřit již nikdy kruté denní světlo…! Pohroužil se&nbsp;s&nbsp;uhánějícím vlakem do&nbsp;tmy a&nbsp;zavřel oči… Když je&nbsp;otevřel, na&nbsp;několik kroků před ním, oddělena od&nbsp;něho dvěma cizími těly, stála dívka, jež zrovna přistoupila do&nbsp;vozu. Napřed z&nbsp;ní&nbsp;uviděl jenom jemný profil pod stínem klobouku, světlou kadeř na&nbsp;pohublé tváři, světélko na&nbsp;líbezném líčku, krásnou linii nosu a&nbsp;vyklenutého rtu a&nbsp;pootevřená ústa, ještě teď rozechvělá spěšnou chůzí. Vešla mu&nbsp;do&nbsp;srdce dveřmi jeho očí; vešla tam celičká a&nbsp;dveře se&nbsp;za&nbsp;ní&nbsp;zavřely. Všechny venkovní zvuky zmlkly. Ticho. Klid a&nbsp;mír. Byla tam.</span></p>
        <p class="chunk" data-nb-ref-number="6" data-nb-words="34" data-nb-chars="177"><span class="idea" data-nb-ref-number="8" id="idea8" data-nb-words="34" data-nb-chars="177">Nedívala se&nbsp;na&nbsp;něho. Ba&nbsp;ještě ani nevěděla, že&nbsp;Petr je&nbsp;na&nbsp;světě. Ale byla v&nbsp;něm! Držel její němý obraz schoulený v&nbsp;náručí a&nbsp;neodvažoval se&nbsp;ani dýchat, aby ji&nbsp;neovanul jeho dech…</span></p>
        <p class="chunk" data-nb-ref-number="7" data-nb-words="113" data-nb-chars="653"><span class="idea" data-nb-ref-number="9" id="idea9" data-nb-words="113" data-nb-chars="653">V&nbsp;příští stanici tlačenice. Lidé se&nbsp;s&nbsp;křikem hrnuli do&nbsp;vozu již plného. Vlna lidských těl Petra strhla a&nbsp;nesla s&nbsp;sebou. Nad klenbou podzemní dráhy, tam nahoře v&nbsp;městě, temné výbuchy. Vlak se&nbsp;znovu rozjel. V&nbsp;té&nbsp;chvíli nějaký vyděšený muž, který si&nbsp;zakrýval rukama tvář a&nbsp;sestupoval ke&nbsp;stanici podzemní dráhy, se&nbsp;najednou skutálel ze&nbsp;schodů. Lidé ve&nbsp;vlaku ještě zahlédli, jak se&nbsp;mu&nbsp;mezi prsty řine krev… A&nbsp;znova černá chodba a&nbsp;temnoty… Ve&nbsp;voze zděšené výkřiky: „Němci jsou tady…!“ V&nbsp;tom všeobecném vzrušení všechna natlačená těla splývala v&nbsp;jeden celek a&nbsp;Petrova dlaň přitom uchopila ruku zlehka se&nbsp;ho&nbsp;dotýkající. A&nbsp;když zdvihl oči, spatřil, že&nbsp;je&nbsp;to&nbsp;Ona.</span></p>
        <p class="chunk" data-nb-ref-number="8" data-nb-words="96" data-nb-chars="567"><span class="idea" data-nb-ref-number="10" id="idea10" data-nb-words="96" data-nb-chars="567">Nevytrhla mu&nbsp;svou ruku. Na&nbsp;stisk jeho prstů odpověděly prsty vzrušeně, trochu křečovitě sevřené, a&nbsp;potom její měkká, horká ruka zůstala nehybně ležet v&nbsp;jeho dlani. Tak stáli v&nbsp;ochranném šeru a&nbsp;jejich ruce byly jako dvě ptáčata schoulená v&nbsp;témž hnízdě; a&nbsp;krev jejich srdcí protékala nepřetržitým proudem teplem jejich dlaní. Neřekli si&nbsp;ani slovo. Nedali si&nbsp;ani jediné znamení. Jeho ústa se&nbsp;téměř dotýkala kadeře na&nbsp;její tváři a&nbsp;okraje jejího ucha. Nehleděla na&nbsp;něho. O&nbsp;dvě stanice dále se&nbsp;ho&nbsp;pustila a&nbsp;on&nbsp;ji&nbsp;nezdržoval; proklouzla mezi těly a&nbsp;odešla, aniž ho&nbsp;spatřila.</span></p>
        <p class="chunk" data-nb-ref-number="9" data-nb-words="69" data-nb-chars="393"><span class="idea" data-nb-ref-number="11" id="idea11" data-nb-words="69" data-nb-chars="393">Když zmizela, napadlo ho, aby šel za&nbsp;ní… Pozdě. Vlak již zase jel. Na&nbsp;další zastávce vystoupil z&nbsp;podzemí do&nbsp;města. Zase tam našel noční vzduch, neviditelný lehký dotyk několika sněhových vloček a&nbsp;poděšené, svým strachem se&nbsp;bavící město; a&nbsp;nad městem se&nbsp;kdesi vysoko vznášeli váleční draví ptáci. Ale Petr neviděl nic jiného než tu, která byla v&nbsp;něm. A&nbsp;cestou domů držel v&nbsp;ruce dlaň té&nbsp;neznámé.</span></p>
        <hr>
        <p class="chunk" data-nb-ref-number="10" data-nb-words="682" data-nb-chars="4291"><span class="idea" data-nb-ref-number="12" id="idea12" data-nb-words="682" data-nb-chars="4291">PETR AUBIER BYDLEL U&nbsp;RODIČŮ nedaleko Clunyjského parčíku. Jeho otec byl soudce; bratr, o&nbsp;šest let starší, šel dobrovolně na&nbsp;vojnu hned na&nbsp;začátku války. Dobrá měšťanská rodina, počestní občané, hodní, srdeční, lidsky cítící lidé, kteří se&nbsp;nikdy neodvážili samostatně myslet a&nbsp;pravděpodobně ani netušili, že&nbsp;by&nbsp;něco takového bylo možné. Pan sudí Aubier, člověk hluboce čestný a&nbsp;nesmírně vážně plnící své úřední povinnosti, by&nbsp;byl rozhořčeně jako nejhorší pohanu odmítl podezření, že&nbsp;by&nbsp;jeho rozsudky mohly být diktovány něčím jiným než smyslem pro spravedlnost a&nbsp;hlasem svědomí. Ale hlas jeho svědomí nikdy nemluvil (nebo lépe ani nezašeptl) proti vládě. Bylo to&nbsp;svědomí už&nbsp;od&nbsp;narození úřednické. Myslilo vždycky státotvorně, podle měnících se&nbsp;poměrů, ale vždycky neomylně. Na&nbsp;vládnoucí moc se&nbsp;díval jako na&nbsp;posvátnou samozřejmost. Upřímně se&nbsp;obdivoval těm spěžovým<a href="./resources/undefined">[1]</a> duším, těm slavným svobodomyslným a&nbsp;neoblomným soudním úředníkům minulých časů: a&nbsp;snad se&nbsp;v&nbsp;duchu pokládal za&nbsp;jednoho z&nbsp;jejich rodu. Byl to&nbsp;takový starosvětský horoucí obhájce právního řádu, zatížený stoletím republikánské otročiny. – Paní Aubierová byla stejně dobrá křesťanka, jako byl její manžel dobrý republikán. Stejně upřímně a&nbsp;poctivě, jak pan Aubier ze&nbsp;sebe dělal poslušný nástroj moci proti každému projevu svobody neschválenému úředně, paní Aubierová mísila v&nbsp;úplné čistotě srdce nábožné modlitby s&nbsp;oněmi vražednými tužbami, jež tenkrát ve&nbsp;všech evropských zemích rozněcovali v&nbsp;zájmu války katoličtí kněží i&nbsp;protestantští pastoři, židovští rabíni i&nbsp;pravoslavní popi, noviny i&nbsp;vlastenečtí občané. – A&nbsp;oba, otec i&nbsp;matka, zbožňovali své děti, pociťovali jakožto praví Francouzi hlubokou, opravdovou lásku jenom k&nbsp;nim, všechno by&nbsp;jim byli obětovali, a&nbsp;aby se&nbsp;nijak nelišili od&nbsp;ostatních, bez váhání je&nbsp;obětovali. Komu? Neznámému bohu. Za&nbsp;všech časů Abrahám vodil Izáka na&nbsp;hranici. A&nbsp;jeho slavné šílenství je&nbsp;podnes příkladem pro ubohé lidstvo. V&nbsp;této rodince, jak tomu bývá velmi často, vzájemná příchylnost byla veliká, a&nbsp;srdečnost žádná. Jak by&nbsp;mohl být upřímný, svobodný myšlenkový styk mezi lidmi, z&nbsp;nichž každý se&nbsp;bojí vidět jasně do&nbsp;vlastního ducha? Člověk, ať&nbsp;si&nbsp;myslí cokoli, vždycky ví, že&nbsp;jistých dogmat je&nbsp;třeba dbát: a&nbsp;je-li to&nbsp;nepříjemné již tenkrát, když dogmata jsou tak nevtíravá, že&nbsp;zůstávají ve&nbsp;svých vyznačených mezích (jak tomu obyčejně bývá u&nbsp;dogmat náboženských), co&nbsp;teprve potom, když chtějí zasahovat do&nbsp;života, když jej chtějí celý ovládat a&nbsp;řídit, jak to&nbsp;dělají naše dogmata světská a&nbsp;obecně závazná! Jen zkuste zapomenout na&nbsp;dogma Vlasti! Nové náboženství zavedlo lidský rod nazpět k&nbsp;Starému zákonu. Nestačila mu&nbsp;zbožnost rtů a&nbsp;takové nevinné, hygienické a&nbsp;směšné náboženské úkony, jako je&nbsp;zpověď, páteční posty a&nbsp;nedělní klid, úkony, které dráždívaly naše „filozofy“ v&nbsp;dobách, kdy národ byl – za&nbsp;vlády králů – ještě svoboden. Dnes chtělo toto nové náboženství všechno, a&nbsp;méně než všechno mu&nbsp;nestačilo; celého člověka chtělo, jeho tělo, jeho krev, jeho život i&nbsp;jeho myšlenky. Hlavně jeho krev. Od&nbsp;časů mexických Aztéků bůh války ještě nikdy nevychlemtal tolik krve. Bylo by&nbsp;velmi nespravedlivé říkat, že&nbsp;vyznavači tohoto božstva tím netrpěli. Trpěli, ale věřili. Ó&nbsp;lidé, moji ubozí bratři, pro něž i&nbsp;utrpení je&nbsp;důkazem božství…! Pan i&nbsp;paní Aubierovi trpěli stejně jako všichni, a&nbsp;stejně jako všichni pokorně, oddaně věřili. Ale takové zapření srdce, smyslů a&nbsp;zdravého rozumu nebylo možné žádat od&nbsp;jinocha. Petr by&nbsp;byl rád pochopil, aspoň co&nbsp;ho&nbsp;tísní. Kolik otázek ho&nbsp;pálilo, a&nbsp;nesměl je&nbsp;vyslovit! Neboť prvním slovem všech jeho otázek bylo: „Ale vždyť tomu nevěřím!“ – Už&nbsp;tedy rouhání. – Ne, nemohl mluvit. Byli by&nbsp;se&nbsp;na&nbsp;něho dívali s&nbsp;poděšeným, pohoršeným úžasem, byli by&nbsp;trpěli, byli by&nbsp;se&nbsp;za&nbsp;něho styděli. A&nbsp;protože byl v&nbsp;onom tvárném věku, kdy se&nbsp;duše – s&nbsp;povrchem ještě příliš hebkým – pokrývá vráskami při sebemenších závanech zvenčí a&nbsp;rozechvěně se&nbsp;utváří pod jejich letmými dotyky, cítil se&nbsp;také on&nbsp;sám již napřed smuten a&nbsp;zahanben. Ach, jak pevně oni všichni věřili! (Ale věřili opravdu? A&nbsp;všichni?) Jak to&nbsp;tedy dělali? – Nebylo odvahy zeptat se&nbsp;na&nbsp;to. Člověk, který jediný nevěří v&nbsp;prostředí, v&nbsp;němž všichni ostatní věří, je&nbsp;jako někdo, komu chybí nějaký orgán, možná zbytečný, ale orgán, který všichni ostatní mají; takový člověk stydlivě ukrývá svou nahotu před cizími pohledy.</span></p>
        <p class="chunk" data-nb-ref-number="11" data-nb-words="351" data-nb-chars="2064"><span class="idea" data-nb-ref-number="13" id="idea13" data-nb-words="351" data-nb-chars="2064">Úzkosti mladého hocha by&nbsp;mohl pochopit jediný člověk: jeho starší bratr. Petr zbožňoval Filipa tak, jak malí sourozenci často (v nejtajnějším skrytu svého nitra) zbožňují staršího bratra, starší sestru, dospělejšího kamaráda, ba&nbsp;mnohdy pouhou chvilkovou, hned zase zmizelou vidinu – to, co&nbsp;v&nbsp;jejich očích ztělesňuje úhrnný sen o&nbsp;tom, čím by&nbsp;sami chtěli být a&nbsp;co&nbsp;by&nbsp;chtěli milovat: čisté touhy a&nbsp;s&nbsp;nimi smíšené obavy o&nbsp;budoucnost. Starší bratr si&nbsp;povšiml Petrovy prostinké úcty a&nbsp;lichotilo mu&nbsp;to. Dříve se&nbsp;také snažíval číst v&nbsp;jeho srdci a&nbsp;šetrně mu&nbsp;vše vysvětloval; neboť třebaže byl tělesně statnější, byl stejně jako on&nbsp;uhněten z&nbsp;oné jemné hmoty, která u&nbsp;nejlepších mužů v&nbsp;sobě má&nbsp;trochu ženskosti a&nbsp;nestydí se&nbsp;za&nbsp;to. Ale přišla válka a&nbsp;vytrhla ho&nbsp;z&nbsp;jeho života a&nbsp;práce, z&nbsp;jeho studií, z&nbsp;jeho snů dvacetiletého jinocha a&nbsp;z&nbsp;důvěrného styku s&nbsp;mladším bratrem. V&nbsp;opojném ideálním zanícení, kterým na&nbsp;začátku války vzplanul, to&nbsp;všechno odvrhl jako bláhový pták vzlétající do&nbsp;výše s&nbsp;hrdinskou a&nbsp;nesmyslnou iluzí, že&nbsp;jeho zoban a&nbsp;jeho drápy ukončí válku a&nbsp;obnoví na&nbsp;zemi vládu pokoje a&nbsp;míru. Od&nbsp;té&nbsp;doby se&nbsp;pták dvakrát nebo třikrát vrátil do&nbsp;hnízda, bohužel pokaždé oloupen zas o&nbsp;trochu peří. Ztratil již mnohé iluze, ale trpěl tím tak krutě, že&nbsp;o&nbsp;tom nemohl mluvit. Styděl se, že&nbsp;v&nbsp;ně&nbsp;věříval. Jak býval hloupý, že&nbsp;nedovedl vidět život, jaký skutečně je! Teď horlivě strhat z&nbsp;něho šalebné závoje čarovných přeludů a&nbsp;přijímat jej stoicky, ať&nbsp;je, jaký chce. Netrestal jenom sám sebe, vlastní trýznivá bolest ho&nbsp;ponoukala, aby své iluze trestal také v&nbsp;srdci mladšího bratra, neboť i&nbsp;tam je&nbsp;nalézal. Při prvním Filipovu návratu z&nbsp;pole Petr, když přispěchal s&nbsp;palčivou láskou v&nbsp;samotářské duši, hned byl zmrazen bratrovým uvítáním: Filip se&nbsp;choval ovšem ještě stále srdečně, ale v&nbsp;jeho hlase se&nbsp;ozývala jakoby nějaká zatrpklá ironie. Otázky, jež se&nbsp;hrnuly Petrovi na&nbsp;rty, byly okamžitě sraženy nazpět. Filip je&nbsp;viděl blížit se&nbsp;a&nbsp;kosil je&nbsp;jediným slovem, jediným pohledem. A&nbsp;Petr se&nbsp;po&nbsp;dvou třech pokusech schoulil do&nbsp;sebe se&nbsp;srdcem sevřeným úzkostí. Již bratra nepoznával.</span></p>
        <p class="chunk" data-nb-ref-number="12" data-nb-words="94" data-nb-chars="513"><span class="idea" data-nb-ref-number="14" id="idea14" data-nb-words="94" data-nb-chars="513">Filip zato poznával Petra velmi dobře. Poznával v&nbsp;něm to, čím ještě nedávno sám býval a&nbsp;čím už&nbsp;nemohl být. A&nbsp;oplácel mu&nbsp;to. Hned potom toho litoval, ale nijak to&nbsp;nedával najevo a&nbsp;začínal znovu. Trpěli oba; také zde se&nbsp;však projevilo nedorozumění tak časté; jejich utrpení, třebaže si&nbsp;bylo velmi podobné, místo aby je&nbsp;sbližovalo, vzdalovalo je&nbsp;od&nbsp;sebe. Jediný rozdíl mezi nimi byl v&nbsp;tom, že&nbsp;starší bratr věděl, že&nbsp;trpí stejně, kdežto Petr se&nbsp;domníval, že&nbsp;je&nbsp;se&nbsp;svým utrpením sám a&nbsp;že&nbsp;nemá, komu by&nbsp;se&nbsp;s&nbsp;ním svěřil.</span></p>
        <p class="chunk" data-nb-ref-number="13" data-nb-words="320" data-nb-chars="2098"><span class="idea" data-nb-ref-number="15" id="idea15" data-nb-words="320" data-nb-chars="2098">Proč se&nbsp;tedy se&nbsp;svou vnitřní trýzní neuchýlil k&nbsp;vrstevníkům, k&nbsp;spolužákům? Zdálo by&nbsp;se, že&nbsp;ti&nbsp;mladí by&nbsp;se&nbsp;měli semknout a&nbsp;být si&nbsp;vzájemnou oporou. Ale nic takového nebylo. Smutný osud je&nbsp;naopak rozptyloval, tříštil je&nbsp;na&nbsp;malé skupiny a&nbsp;i&nbsp;v&nbsp;těchto skupinkách je&nbsp;udržoval v&nbsp;ustavičné nedostupnosti a&nbsp;uzavřenosti jedněch před druhými. Ti&nbsp;z&nbsp;nich, kteří nejméně přemýšleli, vrhli se&nbsp;slepě, střemhlav do&nbsp;válečného víru. Většinou však se&nbsp;od&nbsp;války zhnuseně odvraceli a&nbsp;necítili v&nbsp;sobě nic společného s&nbsp;předcházejícími generacemi; v&nbsp;ničem nesdíleli jejich vášně, naděje a&nbsp;nenávisti; přihlíželi tomu zběsilému počínání podobně, jako se&nbsp;střízlivý dívá na&nbsp;opilce. Co&nbsp;také mohli dělat proti tomu běsnění? Mnozí z&nbsp;nich založili malé revue, ale jejich jepičí život dohasínal pro nedostatek vzduchu hned při prvních číslech; cenzura znemožňovala volné dýchání; všechno myšlení bylo neprodyšně uzavřeno pod vývěvou. Nejušlechtilejší z&nbsp;těchto mladíků, příliš slabí, aby se&nbsp;vzbouřili, a&nbsp;příliš hrdí, aby naříkali, věděli, že&nbsp;je&nbsp;čeká vražedný válečný meč. A&nbsp;zatímco čekali, než dojde také na&nbsp;ně, aby šli na&nbsp;jatky, pozorovali a&nbsp;mlčky posuzovali, každý pro sebe, trochu pohrdavě a&nbsp;velmi ironicky. Z&nbsp;pohrdavého odporu k&nbsp;stádnímu myšlení se&nbsp;vrhali do&nbsp;jakéhosi duchovního a&nbsp;uměleckého egoismu, do&nbsp;idealistického senzualismu, v&nbsp;němž se&nbsp;štvané já&nbsp;dožadovalo svých práv proti lidské pospolitosti. Byla to&nbsp;pospolitost směšná: jevila se&nbsp;těm mladíkům jenom v&nbsp;podobě pospolitě páchaného a&nbsp;pospolitě trpěného vraždění! Předčasná zkušenost spálila jejich iluze jako jarní mráz: viděli, jak ironicky posuzují jejich iluze starší bratři a&nbsp;druhové a&nbsp;jak, třebaže v&nbsp;ně&nbsp;nevěří, platí za&nbsp;ně&nbsp;svými životy. Nedůvěřovali již ani svým vrstevníkům, nedůvěřovali již žádnému lidskému tvoru. Ostatně důvěřovat někomu, svěřovat se&nbsp;někomu se&nbsp;svými myšlenkami, to&nbsp;se&nbsp;tenkrát věru nevyplácelo! Každý den přinášel nějaké nové udání, neboť vláda odměňovala a&nbsp;podněcovala horlivost vlasteneckých udavačů. A&nbsp;tak se&nbsp;tito hoši z&nbsp;malomyslnosti, z&nbsp;opovržení, z&nbsp;opatrnosti nebo ze&nbsp;stoického pocitu své duchovní osamocenosti velmi málo svěřovali jedni druhým.</span></p>
        <p class="chunk" data-nb-ref-number="14" data-nb-words="95" data-nb-chars="595"><span class="idea" data-nb-ref-number="16" id="idea16" data-nb-words="95" data-nb-chars="595">Petr mezi nimi nemohl najít důvěrného přítele, toho Horatia, jehož hledávají osmnáctiletí Hamleti. Hrozil se&nbsp;svěřovat své myšlenky veřejnému mínění (té pouliční děvce), ale toužil svobodně sdružit svého ducha s&nbsp;dušemi, jež by&nbsp;si&nbsp;sám zvolil za&nbsp;přátele. Byl příliš útlý, aby si&nbsp;dostačoval sám. Trpěl tím všeobecným utrpením. Drtilo ho&nbsp;svou spoustou bolesti tím více, že&nbsp;on&nbsp;sám ji&nbsp;přepínal; lidstvo ji&nbsp;přece jen snáší prostě proto, že&nbsp;má&nbsp;kůži otrlejší, než je&nbsp;jemná pokožka útlého mladíka. Zato však nijak nepřepínal nesmyslnost těch bolestných obětí, a&nbsp;ta&nbsp;ho&nbsp;trýznila ještě více než utrpení světa.</span></p>
        <p class="chunk" data-nb-ref-number="15" data-nb-words="145" data-nb-chars="870"><span class="idea" data-nb-ref-number="17" id="idea17" data-nb-words="145" data-nb-chars="870">Nic neznamená utrpení, nic neznamená smrt, jestliže vidíme, proč trpíme, proč umíráme. Oběť je&nbsp;slastná, jestliže chápeme, proč jsme obětováni. Ale může dorůstající jinoch chápat smysl světa a&nbsp;jeho rozbrojů? Co&nbsp;ho&nbsp;může, je-li upřímný a&nbsp;zdravý, zajímat na&nbsp;té&nbsp;surové řeži národů, dorážejících na&nbsp;sebe jako tupohlaví berani nad propastí, do&nbsp;níž se&nbsp;nakonec všichni zřítí? Vždyť cesta byla dosti široká pro všechny! Proč tedy tak zběsile touží zničit sami sebe? Nač ty&nbsp;pyšné vlasti, ty&nbsp;lupičské státy, ty&nbsp;národy vychovávané k&nbsp;vraždění jako k&nbsp;nějaké povinnosti! A&nbsp;nač to&nbsp;krveprolévání všude mezi lidmi? Ten svět, v&nbsp;němž jeden požírá druhého? Proč život vypadá jako nekonečný řetěz, obludný a&nbsp;děsivý, jehož každý článek se&nbsp;vztekle zakusuje do&nbsp;sousedovy šíje, pase se&nbsp;na&nbsp;jeho těle, tyje z&nbsp;jeho bolesti a&nbsp;žije z&nbsp;jeho smrti? Nač boj a&nbsp;nač bolest? Proč smrt? Proč život? Proč? Proč?</span></p>
        <p class="chunk" data-nb-ref-number="16" data-nb-words="11" data-nb-chars="66"><span class="idea" data-nb-ref-number="18" id="idea18" data-nb-words="11" data-nb-chars="66">Toho večera, když se&nbsp;jinoch vrátil domů, všechna ta&nbsp;„proč“ zmlkla.</span></p>
        <hr>
        <p class="chunk" data-nb-ref-number="17" data-nb-words="59" data-nb-chars="393"><span class="idea" data-nb-ref-number="19" id="idea19" data-nb-words="59" data-nb-chars="393">A&nbsp;PŘECE SE&nbsp;NIC NEZMĚNILO. Byl ve&nbsp;svém pokojíku, plném papírů a&nbsp;knih. Všude kolem známý domácí ruch. Na&nbsp;ulici trubka oznamovala, že&nbsp;nebezpečí minulo. Na&nbsp;schodech spokojeně tlachali nájemníci, vracející se&nbsp;ze&nbsp;sklepních úkrytů. V&nbsp;poschodí nad Petrovou hlavou bylo slyšet chorobně vzrušené, stále sem tam přecházející kroky starého souseda, který již mnoho měsíců očekával návrat nezvěstného syna.</span></p>
        <p class="chunk" data-nb-ref-number="18" data-nb-words="12" data-nb-chars="82"><span class="idea" data-nb-ref-number="20" id="idea20" data-nb-words="12" data-nb-chars="82">Ale v&nbsp;Petrově pokojíku již nebylo číhajících tísnivých myšlenek, jež tam zanechal.</span></p>
        <p class="chunk" data-nb-ref-number="19" data-nb-words="444" data-nb-chars="2787"><span class="idea" data-nb-ref-number="21" id="idea21" data-nb-words="444" data-nb-chars="2787">Stává se&nbsp;někdy, že&nbsp;zazní neúplný akord, drsně a&nbsp;chraptivě; zanechává ducha v&nbsp;nepokoji až&nbsp;do&nbsp;chvíle, kdy se&nbsp;k&nbsp;němu připojí nový tón a&nbsp;sloučí nepřátelské nebo chladně si&nbsp;cizí prvky, jako by&nbsp;to&nbsp;byli návštěvníci, kteří se&nbsp;neznají a&nbsp;čekají, až&nbsp;budou představeni. To&nbsp;pak ihned nepříjemné napětí povolí a&nbsp;harmonie plyne od&nbsp;článku k&nbsp;článku. Takový duševní chemický proces provedl toho dne vlahý letmý dotyk dívčí ruky. Petr si&nbsp;neuvědomoval příčinu této změny; ani ho&nbsp;nenapadlo rozbírat ji. Ale cítil, že&nbsp;obvyklá nepřátelskost věcí je&nbsp;najednou ztlumena. Škubavá bolest hlavy vás trýzní již několik hodin: najednou si&nbsp;uvědomíte, že&nbsp;přestala. Jak a&nbsp;kdy odlétla? Jenom snad ještě vzpomínka na&nbsp;ni&nbsp;tiše bzučí ve&nbsp;spáncích… Petr nedůvěřoval tomuto novému klidu. Podezíral jej, že&nbsp;pod chvilkovým uklidněním skrývá ještě trýznivější návrat vnitřního utrpení, až&nbsp;nabere dechu. Znal již dočasné úlevy, jež skýtá umění. Vnikne-li nám do&nbsp;očí božská proporce linií a&nbsp;barev anebo zazní-li nám v&nbsp;rozkošnicky vnímavé a&nbsp;zvučné ulitě ucha krásné měnivé hry akordů rozvíjejících se&nbsp;a&nbsp;splývajících jeden s&nbsp;druhým podle zákonů harmonie, pociťujeme v&nbsp;nitru mír a&nbsp;jsme zaplaveni radostí. Ale toto záření přichází zvenčí; je&nbsp;to, jako by&nbsp;nás teplo nějakého dalekého slunce drželo v&nbsp;opojení vysoko nad naším životem. Netrvá to&nbsp;dlouho; pak zase klesáme na&nbsp;zem. Umění poskytuje vždy jen chvilkové zapomenutí na&nbsp;skutečnost. Petr se&nbsp;strachem čekal totéž zklamání. – Ale tentokrát byl rozzářen z&nbsp;nitra. A&nbsp;ze&nbsp;skutečného života nezapomínal nic. Všechno se&nbsp;to&nbsp;však harmonicky ladilo. Vzpomínky i&nbsp;ty&nbsp;nové myšlenky. Dokonce i&nbsp;neživé předměty, knihy a&nbsp;papíry v&nbsp;jeho pokojíku oživovaly a&nbsp;stávaly se&nbsp;opět zajímavými, jeho duchovní růst byl již několik měsíců zaražen, jako když je&nbsp;mladý stromek v&nbsp;plném květu spálen „ledovými muži“. Nebyl z&nbsp;těch praktických mladíků, kteří využili všech studijních úlev poskytovaných nastávajícím vojákům, aby chvatně dosáhli vysvědčení u&nbsp;shovívavých examinátorů. A&nbsp;o&nbsp;nic více nepociťoval zoufalou dychtivost jinochů, kteří, když před sebou vidí blízkou smrt, nenasytně polykají dvojnásobná sousta a&nbsp;hltají tolik vědomostí, že&nbsp;si&nbsp;je&nbsp;nikdy nebudou moci ověřit ve&nbsp;skutečném životě. Neustálý pocit prázdna, které bylo na&nbsp;konci, prázdna, které bylo vespod, všude skryto pod krutým a&nbsp;nesmyslným šalebným zevnějškem světa, ten pocit podrýval každé jeho nadšení. Dychtivě se&nbsp;vrhal ke&nbsp;knize, k&nbsp;nové myšlence – ale hned se&nbsp;zarazil, hned zase zmalátněl. Nač to? Nač se&nbsp;učit? Nač se&nbsp;obohacovat, když je&nbsp;nutné všechno ztratit, všechno opustit, když nám nic nenáleží? Aby lidská činnost, aby učenost měla smysl, k&nbsp;tomu je&nbsp;nezbytně třeba, aby jej měl také život. Přitom žádné úsilí ducha, žádná pokorná touha srdce nikde neviděla smysl života. A&nbsp;tu&nbsp;najednou se&nbsp;ten smysl objevil sám od&nbsp;sebe… Život měl najednou smysl…</span></p>
        <p class="chunk" data-nb-ref-number="20" data-nb-words="29" data-nb-chars="149"><span class="idea" data-nb-ref-number="22" id="idea22" data-nb-words="29" data-nb-chars="149">Co&nbsp;to&nbsp;tedy bylo? – A&nbsp;když tak hledal, odkud září ten úsměv v&nbsp;jeho nitru, spatřil pootevřená dívčí ústa a&nbsp;rty mu&nbsp;zahořely touhou přitisknout se&nbsp;na&nbsp;ně.</span></p>
        <hr>
        <p class="chunk" data-nb-ref-number="21" data-nb-words="65" data-nb-chars="381"><span class="idea" data-nb-ref-number="23" id="idea23" data-nb-words="65" data-nb-chars="381">V&nbsp;DOBÁCH MÍRU by&nbsp;takové němé okouzlení patrně nebylo trvalo dlouho. V&nbsp;tomto období jinošství, kdy je&nbsp;mladý člověk zamilován do&nbsp;lásky, vidí lásku ve&nbsp;všech očích; dychtivé a&nbsp;nerozhodné srdce ji&nbsp;slastně loupí hned v&nbsp;těch, hned v&nbsp;oněch dívčích pohledech. A&nbsp;nic je&nbsp;nepobízí, aby se&nbsp;ustálilo: vždyť stojí teprve na&nbsp;začátku života. Ale dnes bude život patrně krátký, je&nbsp;třeba pospíšit si.</span></p>
        <p class="chunk" data-nb-ref-number="22" data-nb-words="133" data-nb-chars="866"><span class="idea" data-nb-ref-number="24" id="idea24" data-nb-words="133" data-nb-chars="866">Petrovo srdce pospíchalo tím více, že&nbsp;se&nbsp;omeškalo. Ve&nbsp;velikých městech, ačkoli z&nbsp;dálky vypadají jako dýmající sopky smyslnosti, žijí také čisté duše a&nbsp;nezkušená, nevinná těla. Kolik jinochů a&nbsp;dívek tam má&nbsp;lásku v&nbsp;posvátné úctě a&nbsp;uchovává si&nbsp;panenské smysly až&nbsp;do&nbsp;sňatku! I&nbsp;v&nbsp;prostředích zjemnělých, kde rozumová zvídavost bývá předčasně vydrážděna, i&nbsp;tam se&nbsp;často tají až&nbsp;podivná nevědomost pod nevázaným hovorem dívenek z&nbsp;takzvané lepší společnosti nebo studentíků, kteří znají všechno a&nbsp;nevědí nic! Přímo uprostřed Paříže jsou takové prostinké samoty, klášterní zahrádky, studánky čistoty. Paříž je&nbsp;zrazována svou literaturou. Ti, kteří mluví jejím jménem, bývají nejvíce ušpiněni. A&nbsp;je&nbsp;ostatně příliš dobře známo, že&nbsp;falešný lidský ostych brání často nevinným, aby se&nbsp;přiznávali ke&nbsp;své nevinnosti. – Petr lásku ještě neznal; a&nbsp;teď podlehl jejímu prvnímu zavolání.</span></p>
        <p class="chunk" data-nb-ref-number="23" data-nb-words="90" data-nb-chars="520"><span class="idea" data-nb-ref-number="25" id="idea25" data-nb-words="90" data-nb-chars="520">K&nbsp;okouzlení jeho myšlenek se&nbsp;připojovalo ještě to, že&nbsp;láska se&nbsp;v&nbsp;něm zrodila pod křídlem smrti. V&nbsp;té&nbsp;chvíli vzrušení, kdy cítili, že&nbsp;jim nad hlavami letí hrozba bomb, a&nbsp;kdy jim pohled na&nbsp;toho krvácejícího raněného člověka svíral srdce, zrovna v&nbsp;té&nbsp;chvíli se&nbsp;jejich prsty našly; a&nbsp;oba v&nbsp;tom stisku ucítili jak záchvěv poděšeného těla, tak vroucí posilu neznámého přítele. Ó, ten chvilkový stisk! Jedna z&nbsp;těch dvou rukou, mužova, říká: „Opři se&nbsp;o&nbsp;mne!“ – A&nbsp;druhá, mateřská, tlumí vlastní strach, aby mohla říci: „Miláčku!“</span></p>
        <p class="chunk" data-nb-ref-number="24" data-nb-words="58" data-nb-chars="363"><span class="idea" data-nb-ref-number="26" id="idea26" data-nb-words="58" data-nb-chars="363">Nic takového nebylo řečeno ani slyšeno. Ale ten šepot, ztajený v&nbsp;nitru, naplnil duši mnohem lépe než slova, zastírající myšlenku jako listnatý závěs. Petr se&nbsp;dal kolébat tím vnitřním bzukotem. Znělo to&nbsp;jako píseň zlaté vosy, která se&nbsp;vznáší v&nbsp;zšeřelém svitu života. Jeho dni malátně plynuly v&nbsp;tomto novém roztoužení. Osamělé, obnažené srdce snilo o&nbsp;teplém hnízdě.</span></p>
        <p class="chunk" data-nb-ref-number="25" data-nb-words="72" data-nb-chars="498"><span class="idea" data-nb-ref-number="27" id="idea27" data-nb-words="72" data-nb-chars="498">V&nbsp;těch prvních týdnech měsíce února Paříž přehlížela své trosky z&nbsp;posledního nepřátelského náletu a&nbsp;lízala si&nbsp;rány. Tisk, zavřený v&nbsp;psinci, štěkal po&nbsp;odvetě. A&nbsp;francouzská vláda vypověděla, jak řekl Clemenceau, válku Francouzům. Začalo se&nbsp;období vlastizrádných procesů. Podívaná na&nbsp;ubožáka obhajujícího svou hlavu, které se&nbsp;houževnatě domáhal státní žalobce, bavila celou Paříž, neboť její zálibu v&nbsp;takových divadlech neukojila ani čtyři léta války a&nbsp;deset miliónů padlých, zhroucených za&nbsp;kulisami.</span></p>
        <p class="chunk" data-nb-ref-number="26" data-nb-words="168" data-nb-chars="961"><span class="idea" data-nb-ref-number="28" id="idea28" data-nb-words="168" data-nb-chars="961">Ale Petr byl zaujat jen a&nbsp;jen oním tajemným hostem, který ho&nbsp;navštívil. Jak zvláštní je&nbsp;prudkost a&nbsp;síla takových obrazů lásky, vtištěných v&nbsp;nejhlubším nitru ducha, a&nbsp;přece bez jasných obrysů! Petr by&nbsp;nebyl dovedl popsat podobu její tváře, barvu očí nebo linii rtů. Nalézal z&nbsp;toho v&nbsp;nitru jenom vzrušený dojem. Všechny jeho pokusy o&nbsp;zpřesnění toho obrazu se&nbsp;končily pouze tím, že&nbsp;jej zkreslovaly. A&nbsp;o&nbsp;nic lépe se&nbsp;mu&nbsp;nedařilo, když začal ten obraz hledat v&nbsp;pařížských ulicích. Každou chvíli se&nbsp;mu&nbsp;zdálo, že&nbsp;ji&nbsp;vidí. Tu&nbsp;to&nbsp;byl úsměv, tu&nbsp;mladá, bílá šíje, tu&nbsp;nějaký zásvit v&nbsp;očích. A&nbsp;krev mu&nbsp;bušila v&nbsp;srdci. Ale nebyla žádná, naprosto žádná podoba mezi těmito chvilkovými obrazy a&nbsp;oním obrazem skutečným, který hledal a&nbsp;který, jak byl přesvědčen, miloval. Což jej nemiloval? Ale ovšem, miloval; a&nbsp;právě proto jej viděl všude a&nbsp;ve&nbsp;všech podobách. Neboť každý úsměv, každé světlo, každý život je&nbsp;láska. A&nbsp;chtít ji&nbsp;vidět v&nbsp;přesné podobě, to&nbsp;by&nbsp;znamenalo oklešťovat ji.</span></p>
        <p class="chunk" data-nb-ref-number="27" data-nb-words="18" data-nb-chars="99"><span class="idea" data-nb-ref-number="29" id="idea29" data-nb-words="18" data-nb-chars="99">Přece však po&nbsp;této přesné podobě toužíme, abychom svou lásku mohli sevřít v&nbsp;náručí a&nbsp;zmocnit se&nbsp;jí.</span></p>
        <p class="chunk" data-nb-ref-number="28" data-nb-words="37" data-nb-chars="210"><span class="idea" data-nb-ref-number="30" id="idea30" data-nb-words="37" data-nb-chars="210">I&nbsp;kdyby ji&nbsp;už&nbsp;nikdy nespatřil, to&nbsp;věděl, že&nbsp;docela jistě je&nbsp;a&nbsp;že&nbsp;znamená útočiště pro jeho duši. Přístav v&nbsp;té&nbsp;světové vichřici. Maják v&nbsp;nočních temnotách. <em>Stella Maris, Amor</em>. Lásko, ochraňuj nás v&nbsp;hodině smrti!</span></p>
        <hr>
        <p class="chunk" data-nb-ref-number="29" data-nb-words="128" data-nb-chars="766"><span class="idea" data-nb-ref-number="31" id="idea31" data-nb-words="128" data-nb-chars="766">ŠEL PO&nbsp;SEINSKÉM NÁBŘEŽÍ kolem Institutu a&nbsp;roztržitě nahlížel do&nbsp;knih u&nbsp;stánku jednoho z&nbsp;mála pouličních antikvářů, kteří ještě zůstali věrni tradičnímu místu. Stál zrovna dole u&nbsp;schodů z&nbsp;mostu Umění. Když zdvihl oči, spatřil tu, kterou očekával. Skicák majíc pod paží, šla po&nbsp;schodech dolů jako laňka. Nerozmýšlel se&nbsp;ani zlomek vteřiny; rozběhl se&nbsp;naproti ní, a&nbsp;zatímco vystupoval k&nbsp;ní, sestupující, jejich pohledy poprvé spočinuly na&nbsp;sobě a&nbsp;vešly. A&nbsp;když přišel před ni, zastavil se&nbsp;a&nbsp;začervenal se. A&nbsp;ona, když ho&nbsp;viděla, jak se&nbsp;červená, překvapením se&nbsp;začervenala také. Dříve než popadl dech, laňka již odcupitala. Když se&nbsp;mu&nbsp;síly vrátily natolik, že&nbsp;se&nbsp;mohl obrátit, její sukně již zmizela v&nbsp;zatáčce podloubí, jež ústí do&nbsp;Seinské ulice. Nepokusil se&nbsp;běžet za&nbsp;ní.</span></p>
        <p class="chunk" data-nb-ref-number="30" data-nb-words="23" data-nb-chars="134"><span class="idea" data-nb-ref-number="32" id="idea32" data-nb-words="23" data-nb-chars="134">Opíraje se&nbsp;o&nbsp;mostní roubení, viděl její pohled v&nbsp;plynoucí řece. Jeho srdce mělo na&nbsp;nějaký čas novou pastvu… (Ó drazí pošetilí jinoši!)</span></p>
        <p class="chunk" data-nb-ref-number="31" data-nb-words="176" data-nb-chars="1019"><span class="idea" data-nb-ref-number="33" id="idea33" data-nb-words="176" data-nb-chars="1019">Za&nbsp;týden potom bloumal Lucemburskou zahradou, zalitou zlatou lahodou slunce. V&nbsp;tom truchlivém roce tak zářivý únor! Snil při otevřených očích a&nbsp;nevěděl už&nbsp;ani přesně, zdali sní o&nbsp;tom, co&nbsp;vidí, nebo zda vidí to, o&nbsp;čem sní: v&nbsp;jakési žíznivé roztouženosti, v&nbsp;nitru snad šťasten, snad nešťasten, zamilován a&nbsp;napojen láskou stejně jako sluncem, usmíval se, když tak kráčel s&nbsp;roztěkanýma očima, a&nbsp;rty se&nbsp;pohybovaly, aniž o&nbsp;tom věděl, a&nbsp;říkaly něžná, nijak spolu nesouvisející slůvka, jakoby nějakou píseň. Šel s&nbsp;pohledem sklopeným k&nbsp;zemi; a&nbsp;najednou, jako když kolem vás prolétne holub, měl dojem, že&nbsp;kolem něho prolétl úsměv. Obrátil se&nbsp;a&nbsp;viděl, že&nbsp;zrovna prošel kolem ní. A&nbsp;právě v&nbsp;té&nbsp;chvíli také ona obrátila v&nbsp;chůzi hlavu a&nbsp;s&nbsp;úsměvem se&nbsp;na&nbsp;něho podívala. A&nbsp;tu&nbsp;již neváhal a&nbsp;s&nbsp;rukama téměř vztaženýma spěchal k&nbsp;ní&nbsp;s&nbsp;nadšením tak mladickým a&nbsp;čistým, že&nbsp;na&nbsp;něho prostomyslně počkala. Ani se&nbsp;neomluvil. Necítil nejmenší rozpaky. Zdálo se&nbsp;jim, že&nbsp;prostě pokračují v&nbsp;započatém hovoru. „Vy se&nbsp;mi&nbsp;smějete,“ řekl, „a máte pravdu.“</span></p>
        <p class="chunk" data-nb-ref-number="32" data-nb-words="11" data-nb-chars="61"><span class="idea" data-nb-ref-number="34" id="idea34" data-nb-words="11" data-nb-chars="61">„Nesměji se&nbsp;vám.“ (Měla hlas stejně jako krok živý a&nbsp;pružný.)</span></p>
        <p class="chunk" data-nb-ref-number="33" data-nb-words="15" data-nb-chars="70"><span class="idea" data-nb-ref-number="35" id="idea35" data-nb-words="15" data-nb-chars="70">„Vy sám jste se&nbsp;smál; já&nbsp;jsem se&nbsp;usmála, až&nbsp;když jsem vás tak viděla.“</span></p>
        <p class="chunk" data-nb-ref-number="34" data-nb-words="6" data-nb-chars="28"><span class="idea" data-nb-ref-number="36" id="idea36" data-nb-words="6" data-nb-chars="28">„A já&nbsp;jsem se&nbsp;opravdu smál?“</span></p>
        <p class="chunk" data-nb-ref-number="35" data-nb-words="5" data-nb-chars="30"><span class="idea" data-nb-ref-number="37" id="idea37" data-nb-words="5" data-nb-chars="30">„Vždyť se&nbsp;usmíváte ještě teď!“</span></p>
        <p class="chunk" data-nb-ref-number="36" data-nb-words="4" data-nb-chars="18"><span class="idea" data-nb-ref-number="38" id="idea38" data-nb-words="4" data-nb-chars="18">„Teď už&nbsp;vím proč.“</span></p>
        <p class="chunk" data-nb-ref-number="37" data-nb-words="10" data-nb-chars="57"><span class="idea" data-nb-ref-number="39" id="idea39" data-nb-words="10" data-nb-chars="57">Nezeptala se&nbsp;ho, proč se&nbsp;usmívá. Šli spolu. Byli šťastni.</span></p>
        <p class="chunk" data-nb-ref-number="38" data-nb-words="6" data-nb-chars="36"><span class="idea" data-nb-ref-number="40" id="idea40" data-nb-words="6" data-nb-chars="36">„To je&nbsp;dnes krásné sluníčko!“ řekla.</span></p>
        <p class="chunk" data-nb-ref-number="39" data-nb-words="2" data-nb-chars="18"><span class="idea" data-nb-ref-number="41" id="idea41" data-nb-words="2" data-nb-chars="18">„Novorozené jaro!“</span></p>
        <p class="chunk" data-nb-ref-number="40" data-nb-words="9" data-nb-chars="43"><span class="idea" data-nb-ref-number="42" id="idea42" data-nb-words="9" data-nb-chars="43">„To na&nbsp;ně&nbsp;jste se&nbsp;před chvílí tak usmíval?“</span></p>
        <p class="chunk" data-nb-ref-number="41" data-nb-words="7" data-nb-chars="35"><span class="idea" data-nb-ref-number="43" id="idea43" data-nb-words="7" data-nb-chars="35">„Nejenom na&nbsp;ně. Možná také na&nbsp;vás.“</span></p>
        <p class="chunk" data-nb-ref-number="42" data-nb-words="8" data-nb-chars="47"><span class="idea" data-nb-ref-number="44" id="idea44" data-nb-words="8" data-nb-chars="47">„Vy lháři jeden ošklivý! Vždyť mě&nbsp;ani neznáte!“</span></p>
        <p class="chunk" data-nb-ref-number="43" data-nb-words="12" data-nb-chars="67"><span class="idea" data-nb-ref-number="45" id="idea45" data-nb-words="12" data-nb-chars="67">„Jak bych vás neznal! Viděli jsme se&nbsp;přece, už&nbsp;ani nevím kolikrát.“</span></p>
        <p class="chunk" data-nb-ref-number="44" data-nb-words="4" data-nb-chars="22"><span class="idea" data-nb-ref-number="46" id="idea46" data-nb-words="4" data-nb-chars="22">„Třikrát i&nbsp;s&nbsp;dneškem.“</span></p>
        <p class="chunk" data-nb-ref-number="45" data-nb-words="11" data-nb-chars="61"><span class="idea" data-nb-ref-number="47" id="idea47" data-nb-words="11" data-nb-chars="61">„Ach, vy&nbsp;si&nbsp;to&nbsp;pamatujete…! Tak vidíte, že&nbsp;jsme staří známí!“</span></p>
        <p class="chunk" data-nb-ref-number="46" data-nb-words="3" data-nb-chars="17"><span class="idea" data-nb-ref-number="48" id="idea48" data-nb-words="3" data-nb-chars="17">„Jak to&nbsp;myslíte?“</span></p>
        <p class="chunk" data-nb-ref-number="47" data-nb-words="37" data-nb-chars="214"><span class="idea" data-nb-ref-number="49" id="idea49" data-nb-words="37" data-nb-chars="214">„To vám rád povím… Vždyť po&nbsp;ničem jiném netoužím… Och, sedněme si&nbsp;sem! Jenom na&nbsp;chvilku, ano? Je&nbsp;zde u&nbsp;vody tak pěkně.“ (Byli právě u&nbsp;Galateiny fontány; dělníci ji&nbsp;zrovna zakrývali deskami na&nbsp;ochranu před bombami.)</span></p>
        <p class="chunk" data-nb-ref-number="48" data-nb-words="22" data-nb-chars="118"><span class="idea" data-nb-ref-number="50" id="idea50" data-nb-words="22" data-nb-chars="118">„Ale já&nbsp;nemohu, zmeškala bych tramvaj…“ A&nbsp;řekla mu, kdy musí jet. Ukázal jí, že&nbsp;má&nbsp;ještě víc než pětadvacet minut čas.</span></p>
        <p class="chunk" data-nb-ref-number="49" data-nb-words="19" data-nb-chars="110"><span class="idea" data-nb-ref-number="51" id="idea51" data-nb-words="19" data-nb-chars="110">Ano, ale chtěla si&nbsp;ještě koupit svačinu na&nbsp;nároží Racinovy ulice; mají tam dobré housky. Vytáhl jednu z&nbsp;kapsy.</span></p>
        <p class="chunk" data-nb-ref-number="50" data-nb-words="6" data-nb-chars="37"><span class="idea" data-nb-ref-number="52" id="idea52" data-nb-words="6" data-nb-chars="37">„Jistě ne&nbsp;lepší než tahle… Nechcete?“</span></p>
        <p class="chunk" data-nb-ref-number="51" data-nb-words="15" data-nb-chars="75"><span class="idea" data-nb-ref-number="53" id="idea53" data-nb-words="15" data-nb-chars="75">Usmála se&nbsp;a&nbsp;zaváhala. Vložil jí&nbsp;housku do&nbsp;dlaně a&nbsp;podržel její ruku ve&nbsp;své.</span></p>
        <p class="chunk" data-nb-ref-number="52" data-nb-words="8" data-nb-chars="55"><span class="idea" data-nb-ref-number="54" id="idea54" data-nb-words="8" data-nb-chars="55">„Uděláte mi&nbsp;velkou radost…! Pojďte, pojďte se&nbsp;posadit…“</span></p>
        <p class="chunk" data-nb-ref-number="53" data-nb-words="8" data-nb-chars="49"><span class="idea" data-nb-ref-number="55" id="idea55" data-nb-words="8" data-nb-chars="49">Zavedl ji&nbsp;k&nbsp;lavičce uprostřed aleje kolem nádrže.</span></p>
        <p class="chunk" data-nb-ref-number="54" data-nb-words="4" data-nb-chars="24"><span class="idea" data-nb-ref-number="56" id="idea56" data-nb-words="4" data-nb-chars="24">„Mám ještě něco jiného…“</span></p>
        <p class="chunk" data-nb-ref-number="55" data-nb-words="6" data-nb-chars="34"><span class="idea" data-nb-ref-number="57" id="idea57" data-nb-words="6" data-nb-chars="34">A&nbsp;vytáhl z&nbsp;kapsy tabulku čokolády.</span></p>
        <p class="chunk" data-nb-ref-number="56" data-nb-words="5" data-nb-chars="28"><span class="idea" data-nb-ref-number="58" id="idea58" data-nb-words="5" data-nb-chars="28">„Vy labužníku…! A&nbsp;co&nbsp;ještě?“</span></p>
        <p class="chunk" data-nb-ref-number="57" data-nb-words="8" data-nb-chars="50"><span class="idea" data-nb-ref-number="59" id="idea59" data-nb-words="8" data-nb-chars="50">„Jenže se&nbsp;stydím nabídnout vám ji, není zabalená.“</span></p>
        <p class="chunk" data-nb-ref-number="58" data-nb-words="9" data-nb-chars="37"><span class="idea" data-nb-ref-number="60" id="idea60" data-nb-words="9" data-nb-chars="37">„Sem s&nbsp;ní, sem s&nbsp;ní! Vždyť je&nbsp;válka!“</span></p>
        <p class="chunk" data-nb-ref-number="59" data-nb-words="9" data-nb-chars="39"><span class="idea" data-nb-ref-number="61" id="idea61" data-nb-words="9" data-nb-chars="39">Díval se&nbsp;na&nbsp;ni, jak si&nbsp;s&nbsp;chutí ukusuje.</span></p>
        <p class="chunk" data-nb-ref-number="60" data-nb-words="12" data-nb-chars="68"><span class="idea" data-nb-ref-number="62" id="idea62" data-nb-words="12" data-nb-chars="68">„Dnes si&nbsp;patrně poprvé myslím,“ řekl, „že na&nbsp;válce je&nbsp;něco dobrého.“</span></p>
        <p class="chunk" data-nb-ref-number="61" data-nb-words="8" data-nb-chars="41"><span class="idea" data-nb-ref-number="63" id="idea63" data-nb-words="8" data-nb-chars="41">„Och, nemluvme o&nbsp;ní! Je&nbsp;to&nbsp;tak protivné!“</span></p>
        <p class="chunk" data-nb-ref-number="62" data-nb-words="11" data-nb-chars="66"><span class="idea" data-nb-ref-number="64" id="idea64" data-nb-words="11" data-nb-chars="66">„Ano, máte pravdu,“ řekl nadšeně, „už nikdy o&nbsp;ní&nbsp;nebudeme mluvit.“</span></p>
        <p class="chunk" data-nb-ref-number="63" data-nb-words="6" data-nb-chars="31"><span class="idea" data-nb-ref-number="65" id="idea65" data-nb-words="6" data-nb-chars="31">(A hned se&nbsp;mu&nbsp;dýchalo lehčeji.)</span></p>
        <p class="chunk" data-nb-ref-number="64" data-nb-words="9" data-nb-chars="57"><span class="idea" data-nb-ref-number="66" id="idea66" data-nb-words="9" data-nb-chars="57">„Pohleďte na&nbsp;ty&nbsp;vrabčáky,“ řekla, „jak si&nbsp;dávají sprchu.“</span></p>
        <p class="chunk" data-nb-ref-number="65" data-nb-words="8" data-nb-chars="55"><span class="idea" data-nb-ref-number="67" id="idea67" data-nb-words="8" data-nb-chars="55">(Ukazovala na&nbsp;vrabce šplouchající se&nbsp;na&nbsp;okraji nádrže.)</span></p>
        <p class="chunk" data-nb-ref-number="66" data-nb-words="17" data-nb-chars="106"><span class="idea" data-nb-ref-number="68" id="idea68" data-nb-words="17" data-nb-chars="106">„Ale tenkrát večer (pokračoval v&nbsp;myšlenkách), tenkrát večer v&nbsp;metru, řekněte, tak vy&nbsp;jste mě&nbsp;tedy viděla?“</span></p>
        <p class="chunk" data-nb-ref-number="67" data-nb-words="2" data-nb-chars="11"><span class="idea" data-nb-ref-number="69" id="idea69" data-nb-words="2" data-nb-chars="11">„No ovšem.“</span></p>
        <p class="chunk" data-nb-ref-number="68" data-nb-words="20" data-nb-chars="114"><span class="idea" data-nb-ref-number="70" id="idea70" data-nb-words="20" data-nb-chars="114">„Ale ani jednou jste se&nbsp;po&nbsp;mně neohlédla… Stále jste byla obrácena na&nbsp;druhou stranu… Vidíte, zrovna tak jako teď…“</span></p>
        <p class="chunk" data-nb-ref-number="69" data-nb-words="17" data-nb-chars="93"><span class="idea" data-nb-ref-number="71" id="idea71" data-nb-words="17" data-nb-chars="93">(Viděl ji&nbsp;z&nbsp;profilu, jak pomalu ukusuje z&nbsp;housky a&nbsp;přitom se&nbsp;potutelně dívá rovně před sebe.)</span></p>
        <p class="chunk" data-nb-ref-number="70" data-nb-words="11" data-nb-chars="58"><span class="idea" data-nb-ref-number="72" id="idea72" data-nb-words="11" data-nb-chars="58">„Podívejte se&nbsp;na&nbsp;mne! Aspoň trochu! Nač se&nbsp;to&nbsp;tam díváte?“</span></p>
        <p class="chunk" data-nb-ref-number="71" data-nb-words="18" data-nb-chars="118"><span class="idea" data-nb-ref-number="73" id="idea73" data-nb-words="18" data-nb-chars="118">(Neotočila hlavu. Vzal ji&nbsp;za&nbsp;pravou ruku; rukavička byla na&nbsp;ukazováčku roztržena, takže z&nbsp;ní&nbsp;vykukoval koneček prstu.)</span></p>
        <p class="chunk" data-nb-ref-number="72" data-nb-words="5" data-nb-chars="22"><span class="idea" data-nb-ref-number="74" id="idea74" data-nb-words="5" data-nb-chars="22">„Na co&nbsp;se&nbsp;tak díváte?“</span></p>
        <p class="chunk" data-nb-ref-number="73" data-nb-words="23" data-nb-chars="139"><span class="idea" data-nb-ref-number="75" id="idea75" data-nb-words="23" data-nb-chars="139">„Na vás, jak se&nbsp;díváte na&nbsp;mou rukavici… Jen mi&nbsp;ji, prosím vás, neroztrhněte ještě víc!“ (V roztržitosti díru v&nbsp;rukavici opravdu zvětšoval.)</span></p>
        <p class="chunk" data-nb-ref-number="74" data-nb-words="12" data-nb-chars="62"><span class="idea" data-nb-ref-number="76" id="idea76" data-nb-words="12" data-nb-chars="62">„Ach, nezlobte se, prosím… Ale jak je&nbsp;to&nbsp;možné, že&nbsp;to&nbsp;vidíte?“</span></p>
        <p class="chunk" data-nb-ref-number="75" data-nb-words="14" data-nb-chars="92"><span class="idea" data-nb-ref-number="77" id="idea77" data-nb-words="14" data-nb-chars="92">Neodpověděla; jenom v&nbsp;profilu potutelně se&nbsp;usmívající tváře uviděl, jak se&nbsp;směje koutek oka.</span></p>
        <p class="chunk" data-nb-ref-number="76" data-nb-words="3" data-nb-chars="18"><span class="idea" data-nb-ref-number="78" id="idea78" data-nb-words="3" data-nb-chars="18">„Ach, vy&nbsp;šibalko!“</span></p>
        <p class="chunk" data-nb-ref-number="77" data-nb-words="8" data-nb-chars="43"><span class="idea" data-nb-ref-number="79" id="idea79" data-nb-words="8" data-nb-chars="43">„To přece není nic těžkého. Umí to&nbsp;kdekdo.“</span></p>
        <p class="chunk" data-nb-ref-number="78" data-nb-words="4" data-nb-chars="23"><span class="idea" data-nb-ref-number="80" id="idea80" data-nb-words="4" data-nb-chars="23">„Já bych to&nbsp;nedokázal.“</span></p>
        <p class="chunk" data-nb-ref-number="79" data-nb-words="7" data-nb-chars="39"><span class="idea" data-nb-ref-number="81" id="idea81" data-nb-words="7" data-nb-chars="39">„Jen to&nbsp;zkuste! Tak ne! Vždyť šilháte!“</span></p>
        <p class="chunk" data-nb-ref-number="80" data-nb-words="15" data-nb-chars="89"><span class="idea" data-nb-ref-number="82" id="idea82" data-nb-words="15" data-nb-chars="89">„Ne, to&nbsp;bych nikdy nedokázal. Mám-li vidět, musím se&nbsp;dívat docela hloupě přímo do&nbsp;tváře.“</span></p>
        <p class="chunk" data-nb-ref-number="81" data-nb-words="7" data-nb-chars="33"><span class="idea" data-nb-ref-number="83" id="idea83" data-nb-words="7" data-nb-chars="33">„Ale ne, proč by&nbsp;to&nbsp;bylo hloupé?“</span></p>
        <p class="chunk" data-nb-ref-number="82" data-nb-words="6" data-nb-chars="36"><span class="idea" data-nb-ref-number="84" id="idea84" data-nb-words="6" data-nb-chars="36">„Konečně! Konečně vám vidím do&nbsp;očí.“</span></p>
        <p class="chunk" data-nb-ref-number="83" data-nb-words="8" data-nb-chars="38"><span class="idea" data-nb-ref-number="85" id="idea85" data-nb-words="8" data-nb-chars="38">Dívali se&nbsp;na&nbsp;sebe a&nbsp;něžně se&nbsp;usmívali.</span></p>
        <p class="chunk" data-nb-ref-number="84" data-nb-words="3" data-nb-chars="19"><span class="idea" data-nb-ref-number="86" id="idea86" data-nb-words="3" data-nb-chars="19">„Jak se&nbsp;jmenujete?“</span></p>
        <p class="chunk" data-nb-ref-number="85" data-nb-words="1" data-nb-chars="8"><span class="idea" data-nb-ref-number="87" id="idea87" data-nb-words="1" data-nb-chars="8">„Lucie.“</span></p>
        <p class="chunk" data-nb-ref-number="86" data-nb-words="8" data-nb-chars="43"><span class="idea" data-nb-ref-number="88" id="idea88" data-nb-words="8" data-nb-chars="43">„To je&nbsp;hezké jméno! Hezké jako dnešní den!“</span></p>
        <p class="chunk" data-nb-ref-number="87" data-nb-words="2" data-nb-chars="7"><span class="idea" data-nb-ref-number="89" id="idea89" data-nb-words="2" data-nb-chars="7">„A vy?“</span></p>
        <p class="chunk" data-nb-ref-number="88" data-nb-words="4" data-nb-chars="28"><span class="idea" data-nb-ref-number="90" id="idea90" data-nb-words="4" data-nb-chars="28">„Petr… Jméno docela všední.“</span></p>
        <p class="chunk" data-nb-ref-number="89" data-nb-words="8" data-nb-chars="45"><span class="idea" data-nb-ref-number="91" id="idea91" data-nb-words="8" data-nb-chars="45">„Jméno smělé… má&nbsp;takové poctivé a&nbsp;jasné oči.“</span></p>
        <p class="chunk" data-nb-ref-number="90" data-nb-words="3" data-nb-chars="14"><span class="idea" data-nb-ref-number="92" id="idea92" data-nb-words="3" data-nb-chars="14">„Jako mé&nbsp;oči?“</span></p>
        <p class="chunk" data-nb-ref-number="91" data-nb-words="5" data-nb-chars="29"><span class="idea" data-nb-ref-number="93" id="idea93" data-nb-words="5" data-nb-chars="29">„Jasné ano, to&nbsp;opravdu jsou.“</span></p>
        <p class="chunk" data-nb-ref-number="92" data-nb-words="7" data-nb-chars="34"><span class="idea" data-nb-ref-number="94" id="idea94" data-nb-words="7" data-nb-chars="34">„To proto, že&nbsp;se&nbsp;dívají na&nbsp;Lucii.“</span></p>
        <p class="chunk" data-nb-ref-number="93" data-nb-words="6" data-nb-chars="30"><span class="idea" data-nb-ref-number="95" id="idea95" data-nb-words="6" data-nb-chars="30">„Na Lucii? Říká se&nbsp;na&nbsp;slečnu.“</span></p>
        <p class="chunk" data-nb-ref-number="94" data-nb-words="3" data-nb-chars="10"><span class="idea" data-nb-ref-number="96" id="idea96" data-nb-words="3" data-nb-chars="10">„I ba&nbsp;ne!“</span></p>
        <p class="chunk" data-nb-ref-number="95" data-nb-words="2" data-nb-chars="8"><span class="idea" data-nb-ref-number="97" id="idea97" data-nb-words="2" data-nb-chars="8">„Že ne?“</span></p>
        <p class="chunk" data-nb-ref-number="96" data-nb-words="2" data-nb-chars="17"><span class="idea" data-nb-ref-number="98" id="idea98" data-nb-words="2" data-nb-chars="17">(Zavrtěl hlavou.)</span></p>
        <p class="chunk" data-nb-ref-number="97" data-nb-words="10" data-nb-chars="49"><span class="idea" data-nb-ref-number="99" id="idea99" data-nb-words="10" data-nb-chars="49">„Vy nejste slečna. Vy&nbsp;jste Lucie a&nbsp;já&nbsp;jsem Petr.“</span></p>
        <p class="chunk" data-nb-ref-number="98" data-nb-words="29" data-nb-chars="169"><span class="idea" data-nb-ref-number="100" id="idea100" data-nb-words="29" data-nb-chars="169">Drželi se&nbsp;za&nbsp;ruku; ale nedívali se&nbsp;na&nbsp;sebe, upírali oči k&nbsp;světlé nebeské modři mezi větvemi holých stromů a&nbsp;mlčeli. Proud jejich myšlenek jim procházel rukama a&nbsp;splýval.</span></p>
        <p class="chunk" data-nb-ref-number="99" data-nb-words="7" data-nb-chars="44"><span class="idea" data-nb-ref-number="101" id="idea101" data-nb-words="7" data-nb-chars="44">Řekla: „Tenkrát večer jsme oba měli strach.“</span></p>
        <p class="chunk" data-nb-ref-number="100" data-nb-words="6" data-nb-chars="32"><span class="idea" data-nb-ref-number="102" id="idea102" data-nb-words="6" data-nb-chars="32">„Ano,“ řekl, „a bylo to&nbsp;krásné.“</span></p>
        <p class="chunk" data-nb-ref-number="101" data-nb-words="19" data-nb-chars="101"><span class="idea" data-nb-ref-number="103" id="idea103" data-nb-words="19" data-nb-chars="101">(Teprve po&nbsp;chvíli se&nbsp;oba usmáli, když si&nbsp;uvědomili, že&nbsp;každý z&nbsp;nich vyslovil to, co&nbsp;si&nbsp;druhý myslil.)</span></p>
        <p class="chunk" data-nb-ref-number="102" data-nb-words="9" data-nb-chars="59"><span class="idea" data-nb-ref-number="104" id="idea104" data-nb-words="9" data-nb-chars="59">Najednou zaslechla hodiny; rychle mu&nbsp;vytrhla ruku a&nbsp;vstala.</span></p>
        <p class="chunk" data-nb-ref-number="103" data-nb-words="6" data-nb-chars="34"><span class="idea" data-nb-ref-number="105" id="idea105" data-nb-words="6" data-nb-chars="34">„Ach, ale teď už&nbsp;musím pospíchat…“</span></p>
        <p class="chunk" data-nb-ref-number="104" data-nb-words="29" data-nb-chars="170"><span class="idea" data-nb-ref-number="106" id="idea106" data-nb-words="29" data-nb-chars="170">Šli spolu tím drobným chvatným krokem, kterým Pařížanky umějí chodit tak pěkně, že&nbsp;si&nbsp;při pohledu na&nbsp;ně&nbsp;ani neuvědomujeme jejich spěch: tak je&nbsp;ta&nbsp;chůze lehká a&nbsp;přirozená.</span></p>
        <p class="chunk" data-nb-ref-number="105" data-nb-words="3" data-nb-chars="21"><span class="idea" data-nb-ref-number="107" id="idea107" data-nb-words="3" data-nb-chars="21">„Chodíte tudy často?“</span></p>
        <p class="chunk" data-nb-ref-number="106" data-nb-words="25" data-nb-chars="158"><span class="idea" data-nb-ref-number="108" id="idea108" data-nb-words="25" data-nb-chars="158">„Denně. Ale spíš po&nbsp;druhé straně terasy. (Ukazovala na&nbsp;park, na&nbsp;watteauovské stromy.) Obvykle se&nbsp;tamtudy vracívám z&nbsp;muzea.“ (Pohlédl na&nbsp;skicák pod její paží.)</span></p>
        <p class="chunk" data-nb-ref-number="107" data-nb-words="3" data-nb-chars="21"><span class="idea" data-nb-ref-number="109" id="idea109" data-nb-words="3" data-nb-chars="21">„Malířka?“ zeptal se.</span></p>
        <p class="chunk" data-nb-ref-number="108" data-nb-words="14" data-nb-chars="84"><span class="idea" data-nb-ref-number="110" id="idea110" data-nb-words="14" data-nb-chars="84">„I ne,“ odpověděla Lucie, „to je&nbsp;na&nbsp;mne slovo příliš veliké. Jenom chatrná kýčařka.“</span></p>
        <p class="chunk" data-nb-ref-number="109" data-nb-words="6" data-nb-chars="31"><span class="idea" data-nb-ref-number="111" id="idea111" data-nb-words="6" data-nb-chars="31">„A proč? Jenom tak pro zábavu?“</span></p>
        <p class="chunk" data-nb-ref-number="110" data-nb-words="5" data-nb-chars="29"><span class="idea" data-nb-ref-number="112" id="idea112" data-nb-words="5" data-nb-chars="29">„Ach ne. Kdepak! Na&nbsp;výdělek.“</span></p>
        <p class="chunk" data-nb-ref-number="111" data-nb-words="2" data-nb-chars="13"><span class="idea" data-nb-ref-number="113" id="idea113" data-nb-words="2" data-nb-chars="13">„Na výdělek?“</span></p>
        <p class="chunk" data-nb-ref-number="112" data-nb-words="7" data-nb-chars="40"><span class="idea" data-nb-ref-number="114" id="idea114" data-nb-words="7" data-nb-chars="40">„Malovat na&nbsp;výdělek, to&nbsp;je&nbsp;ošklivé, že?“</span></p>
        <p class="chunk" data-nb-ref-number="113" data-nb-words="9" data-nb-chars="68"><span class="idea" data-nb-ref-number="115" id="idea115" data-nb-words="9" data-nb-chars="68">„Hlavně je&nbsp;úžasné vydělávat peníze malováním, když malovat neumíme.“</span></p>
        <p class="chunk" data-nb-ref-number="114" data-nb-words="12" data-nb-chars="67"><span class="idea" data-nb-ref-number="116" id="idea116" data-nb-words="12" data-nb-chars="67">„Ba ne, právě proto se&nbsp;může vydělat. Vysvětlím vám to&nbsp;někdy jindy.“</span></p>
        <p class="chunk" data-nb-ref-number="115" data-nb-words="6" data-nb-chars="36"><span class="idea" data-nb-ref-number="117" id="idea117" data-nb-words="6" data-nb-chars="36">„Posvačíme zas někdy tam u&nbsp;fontány.“</span></p>
        <p class="chunk" data-nb-ref-number="116" data-nb-words="16" data-nb-chars="103"><span class="idea" data-nb-ref-number="118" id="idea118" data-nb-words="16" data-nb-chars="103">„Ale přijdete dřív? Viďte, že&nbsp;přijdete? Slibte mi&nbsp;to… Lucie…“ (Byli u&nbsp;zastávky. Vyskočila na&nbsp;stupátko.)</span></p>
        <p class="chunk" data-nb-ref-number="117" data-nb-words="9" data-nb-chars="58"><span class="idea" data-nb-ref-number="119" id="idea119" data-nb-words="9" data-nb-chars="58">„Odpovězte, slibte mi&nbsp;to, aspoň nějakou naději mi&nbsp;nechte…“</span></p>
        <p class="chunk" data-nb-ref-number="118" data-nb-words="19" data-nb-chars="128"><span class="idea" data-nb-ref-number="120" id="idea120" data-nb-words="19" data-nb-chars="128">Neodpověděla; ale když se&nbsp;tramvaj rozjela, její víčka přisvědčila „ano“ a&nbsp;na&nbsp;rtech, třebaže nepromluvila, jí&nbsp;četl: „Ano, Petře.“</span></p>
        <p class="chunk" data-nb-ref-number="119" data-nb-words="104" data-nb-chars="559"><span class="idea" data-nb-ref-number="121" id="idea121" data-nb-words="104" data-nb-chars="559">A&nbsp;oba si&nbsp;cestou domů myslili: To&nbsp;je&nbsp;zajímavé, jak spokojeně dnes vypadají všichni lidé. A&nbsp;usmívali se, třebaže si&nbsp;nechtěli jasně uvědomit, co&nbsp;se&nbsp;to&nbsp;vlastně stalo. Věděli jenom, že&nbsp;<em>to</em> mají, že&nbsp;je&nbsp;<em>to</em> v&nbsp;nich a&nbsp;že&nbsp;je&nbsp;<em>to</em> jejich. Co? Nic. Jak je&nbsp;člověk bohat za&nbsp;takového večera…! Když přišli domů, pohlédli na&nbsp;sebe do&nbsp;zrcadla očima plnýma lásky, jako se&nbsp;díváme na&nbsp;přítele. A&nbsp;říkali si: „Její oči, jeho oči se&nbsp;na&nbsp;tebe dívaly.“ Spát šli dříve než jindy, protože pociťovali – ale proč? – slastnou únavu. Když se&nbsp;svlékali, myslili si: Jak je&nbsp;teď krásné, že&nbsp;máme zítřek!</span></p>
        <hr>
        <p class="chunk" data-nb-ref-number="120" data-nb-words="84" data-nb-chars="524"><span class="idea" data-nb-ref-number="122" id="idea122" data-nb-words="84" data-nb-chars="524">ZÍTŘEK… Ti, kdož přijdou po&nbsp;nás, stěží si&nbsp;budou moci představit, kolik němého zoufalství a&nbsp;bezedného žalu bylo ve&nbsp;čtvrtém roce války obsaženo v&nbsp;tom slově zítřek… Taková únava! Naděje byly již tolikrát zklamány! Sta zítřků šla jeden za&nbsp;druhým, sta zítřků navlas podobných včerejšku a&nbsp;dnešku a&nbsp;vesměs vyplněných ničím a&nbsp;čekáním, čekáním na&nbsp;nic. Čas již neplynul. Rok byl jako Styx, podsvětní řeka, obtáčející život kruhem černých a&nbsp;mastných vod, pochmurně se&nbsp;lesknoucích a&nbsp;vypadajících, jako by&nbsp;stály. Zítřek? Zítřek je&nbsp;mrtev.</span></p>
        <p class="chunk" data-nb-ref-number="121" data-nb-words="10" data-nb-chars="57"><span class="idea" data-nb-ref-number="123" id="idea123" data-nb-words="10" data-nb-chars="57">V&nbsp;srdci těchto dvou dětí zítřek najednou vstal z&nbsp;mrtvých.</span></p>
        <p class="chunk" data-nb-ref-number="122" data-nb-words="207" data-nb-chars="1262"><span class="idea" data-nb-ref-number="124" id="idea124" data-nb-words="207" data-nb-chars="1262">Zítřek je&nbsp;uviděl stát zase u&nbsp;fontány. A&nbsp;stejně zítřky následující. Krásné počasí přálo těm kratičkým, denně o&nbsp;něco delším setkáním. Přinášeli si&nbsp;každý svou svačinu a&nbsp;s&nbsp;radostí si&nbsp;ji&nbsp;vyměňovali. Petr čekával teď u&nbsp;muzejních vrat. Chtěl vidět její práce. Třebaže na&nbsp;ně&nbsp;nebyla nijak pyšná, nedala se&nbsp;prosit a&nbsp;ukázala mu&nbsp;je. Byly to&nbsp;zmenšené kopie slavných obrazů nebo jen částí obrazů, nějaká skupina, postava, poprsí. Na&nbsp;první pohled dosti příjemné obrázky, ovšem hrozně nedbale udělané. Tu&nbsp;a&nbsp;tam malba dosti správná a&nbsp;pěkná, ale hned vedle školácké chyby nápadně prozrazující nejen neznalost základních malířských vědomostí, nýbrž také naprostou lhostejnost a&nbsp;netečnost k&nbsp;tomu, co&nbsp;si&nbsp;kdo bude myslit. „Ach co, není to&nbsp;tak špatné!“ Lucie jmenovala reprodukované obrazy. Petr je&nbsp;znal velmi dobře. Jeho tvář se&nbsp;vraštila zklamáním. Lucie cítila, že&nbsp;se&nbsp;mu&nbsp;její práce nelíbí; a&nbsp;přece mu&nbsp;s&nbsp;jakousi umíněností chtěla ukázat vše… a&nbsp;také toto zde… tu&nbsp;máš!… nejhorší svou práci! A&nbsp;přitom jí&nbsp;kolem rtů stále poletoval posměšný úsměv; to&nbsp;se&nbsp;vysmívala jak sama sobě, tak Petrovi. Ale že&nbsp;by&nbsp;ji&nbsp;Petrovo zklamání nějak mrzelo, to&nbsp;si&nbsp;přiznat nechtěla ani sebeméně. Petr se&nbsp;přemáhal, aby nevybuchl. Nakonec však toho bylo příliš mnoho. Ukázala mu&nbsp;kopii jednoho Raffaela z&nbsp;Florencie.</span></p>
        <p class="chunk" data-nb-ref-number="123" data-nb-words="7" data-nb-chars="37"><span class="idea" data-nb-ref-number="125" id="idea125" data-nb-words="7" data-nb-chars="37">„Ale vždyť to&nbsp;nejsou ty&nbsp;barvy!“ řekl.</span></p>
        <p class="chunk" data-nb-ref-number="124" data-nb-words="18" data-nb-chars="121"><span class="idea" data-nb-ref-number="126" id="idea126" data-nb-words="18" data-nb-chars="121">„Och, to&nbsp;by&nbsp;byl opravdu zázrak!“ odpověděla. „Vždyť jsem ten originál jakživa neviděla! Dělala jsem to&nbsp;podle fotografie.“</span></p>
        <p class="chunk" data-nb-ref-number="125" data-nb-words="6" data-nb-chars="29"><span class="idea" data-nb-ref-number="127" id="idea127" data-nb-words="6" data-nb-chars="29">„A to&nbsp;vám to&nbsp;nikdo nevytkne?“</span></p>
        <p class="chunk" data-nb-ref-number="126" data-nb-words="47" data-nb-chars="299"><span class="idea" data-nb-ref-number="128" id="idea128" data-nb-words="47" data-nb-chars="299">„Kdo? Kupci? Ani ti&nbsp;neznají originál… A&nbsp;i&nbsp;kdyby jej snad byli viděli, nikdy si&nbsp;umělecké dílo neprohlížejí tak důkladně! Červená, zelená, modrá, v&nbsp;tom ve&nbsp;všem vidí jenom planoucí barvičky. Někdy mívám předlohu barevnou, a&nbsp;přece změním barvy… Například toto, hleďte.“ (A ukázala mu&nbsp;Murillova andílka.)</span></p>
        <p class="chunk" data-nb-ref-number="127" data-nb-words="8" data-nb-chars="35"><span class="idea" data-nb-ref-number="129" id="idea129" data-nb-words="8" data-nb-chars="35">„A vy&nbsp;myslíte, že&nbsp;je&nbsp;to&nbsp;tak lepší?“</span></p>
        <p class="chunk" data-nb-ref-number="128" data-nb-words="24" data-nb-chars="110"><span class="idea" data-nb-ref-number="130" id="idea130" data-nb-words="24" data-nb-chars="110">„Ne, to&nbsp;ne, ale bavilo mě&nbsp;to… A&nbsp;pak je&nbsp;to&nbsp;pohodlnější… A&nbsp;vůbec, je&nbsp;mi&nbsp;to&nbsp;jedno. Hlavní je, aby se&nbsp;to&nbsp;prodalo.“</span></p>
        <p class="chunk" data-nb-ref-number="129" data-nb-words="25" data-nb-chars="141"><span class="idea" data-nb-ref-number="131" id="idea131" data-nb-words="25" data-nb-chars="141">Po&nbsp;této poslední furiantské větě zmlkla, vzala mu&nbsp;z&nbsp;rukou obrázky a&nbsp;hlasitě se&nbsp;zasmála. „Tak co? Je&nbsp;to, pravda, ještě horší, než jste čekal?“</span></p>
        <p class="chunk" data-nb-ref-number="130" data-nb-words="4" data-nb-chars="20"><span class="idea" data-nb-ref-number="132" id="idea132" data-nb-words="4" data-nb-chars="20">Smutně se&nbsp;jí&nbsp;zeptal:</span></p>
        <p class="chunk" data-nb-ref-number="131" data-nb-words="5" data-nb-chars="27"><span class="idea" data-nb-ref-number="133" id="idea133" data-nb-words="5" data-nb-chars="27">„Ale proč, proč to&nbsp;děláte?“</span></p>
        <p class="chunk" data-nb-ref-number="132" data-nb-words="38" data-nb-chars="244"><span class="idea" data-nb-ref-number="134" id="idea134" data-nb-words="38" data-nb-chars="244">Pohlédla na&nbsp;jeho nechápavě zkormoucenou tvář a&nbsp;laskavě, s&nbsp;mateřskou ironií se&nbsp;přitom usmívala: viděla v&nbsp;Petrovi hodného měšťanského synáčka, kterému všechno v&nbsp;životě bylo tak snadné a&nbsp;který nechápe, že&nbsp;člověk musí dělat mnohé ústupky, aby mohl…</span></p>
        <p class="chunk" data-nb-ref-number="133" data-nb-words="3" data-nb-chars="16"><span class="idea" data-nb-ref-number="135" id="idea135" data-nb-words="3" data-nb-chars="16">Znovu se&nbsp;zeptal:</span></p>
        <p class="chunk" data-nb-ref-number="134" data-nb-words="3" data-nb-chars="21"><span class="idea" data-nb-ref-number="136" id="idea136" data-nb-words="3" data-nb-chars="21">„Proč? Řekněte proč?“</span></p>
        <p class="chunk" data-nb-ref-number="135" data-nb-words="24" data-nb-chars="131"><span class="idea" data-nb-ref-number="137" id="idea137" data-nb-words="24" data-nb-chars="131">(Stál před ní&nbsp;úplně zahanben, jako by&nbsp;on&nbsp;sám byl tím mazalem… Ano, hodný hošíček! Hned by&nbsp;ho&nbsp;políbila… tak pěkně, slušně, na&nbsp;čelo.)</span></p>
        <p class="chunk" data-nb-ref-number="136" data-nb-words="3" data-nb-chars="21"><span class="idea" data-nb-ref-number="138" id="idea138" data-nb-words="3" data-nb-chars="21">Klidně mu&nbsp;odpověděla:</span></p>
        <p class="chunk" data-nb-ref-number="137" data-nb-words="9" data-nb-chars="46"><span class="idea" data-nb-ref-number="139" id="idea139" data-nb-words="9" data-nb-chars="46">„Proč? No&nbsp;přece proto, abych měla z&nbsp;čeho žít.“</span></p>
        <p class="chunk" data-nb-ref-number="138" data-nb-words="11" data-nb-chars="61"><span class="idea" data-nb-ref-number="140" id="idea140" data-nb-words="11" data-nb-chars="61">To&nbsp;ho&nbsp;naplnilo úžasem. Na&nbsp;tuto možnost ani ve&nbsp;snu nepomyslil.</span></p>
        <p class="chunk" data-nb-ref-number="139" data-nb-words="54" data-nb-chars="309"><span class="idea" data-nb-ref-number="141" id="idea141" data-nb-words="54" data-nb-chars="309">„Život, to&nbsp;je&nbsp;složitá věc,“ lehkomyslně a&nbsp;s&nbsp;mírnou posměšností pokračovala Lucie. „Především je&nbsp;třeba jíst, a&nbsp;to&nbsp;denně. Člověk se&nbsp;večer nají, a&nbsp;ráno aby začal znovu. A&nbsp;také oblékat se&nbsp;člověk musí, celé tělo, hlavu, ruce, nohy. To&nbsp;je&nbsp;nějakých šatů! A&nbsp;platit se&nbsp;musí za&nbsp;všechno. Život, to&nbsp;je&nbsp;ustavičné placení.“</span></p>
        <p class="chunk" data-nb-ref-number="140" data-nb-words="36" data-nb-chars="254"><span class="idea" data-nb-ref-number="142" id="idea142" data-nb-words="36" data-nb-chars="254">Tentokrát poprvé uviděl, co&nbsp;do&nbsp;té&nbsp;chvíle unikalo krátkozrakosti jeho lásky: chudou, místy vypelichanou kožešinku, trochu již obnošené střevíčky a&nbsp;jiné takové známky chudoby, jež pařížská děvčátka dovedou zakrývat vrozenou elegancí. A&nbsp;srdce se&nbsp;mu&nbsp;sevřelo.</span></p>
        <p class="chunk" data-nb-ref-number="141" data-nb-words="11" data-nb-chars="60"><span class="idea" data-nb-ref-number="143" id="idea143" data-nb-words="11" data-nb-chars="60">„Ach, a&nbsp;nemohl bych vám… nemohl bych vám snad nějak pomoci?“</span></p>
        <p class="chunk" data-nb-ref-number="142" data-nb-words="6" data-nb-chars="38"><span class="idea" data-nb-ref-number="144" id="idea144" data-nb-words="6" data-nb-chars="38">Poodstoupila od&nbsp;něho a&nbsp;začervenala se:</span></p>
        <p class="chunk" data-nb-ref-number="143" data-nb-words="12" data-nb-chars="75"><span class="idea" data-nb-ref-number="145" id="idea145" data-nb-words="12" data-nb-chars="75">„Ne, ne,“ řekla rozmrzele, „o tom nemůže být ani řeči… Nikdy… Nepotřebuji.“</span></p>
        <p class="chunk" data-nb-ref-number="144" data-nb-words="7" data-nb-chars="32"><span class="idea" data-nb-ref-number="146" id="idea146" data-nb-words="7" data-nb-chars="32">„Ale já&nbsp;bych to&nbsp;udělal tak rád!“</span></p>
        <p class="chunk" data-nb-ref-number="145" data-nb-words="10" data-nb-chars="54"><span class="idea" data-nb-ref-number="147" id="idea147" data-nb-words="10" data-nb-chars="54">„Ne! O&nbsp;tom už&nbsp;ani slova. Nebo přestaneme být přáteli.“</span></p>
        <p class="chunk" data-nb-ref-number="146" data-nb-words="4" data-nb-chars="23"><span class="idea" data-nb-ref-number="148" id="idea148" data-nb-words="4" data-nb-chars="23">„Tak teď jsme přátelé?“</span></p>
        <p class="chunk" data-nb-ref-number="147" data-nb-words="14" data-nb-chars="82"><span class="idea" data-nb-ref-number="149" id="idea149" data-nb-words="14" data-nb-chars="82">„Ano. Jste-li mi&nbsp;ovšem přítelem ještě teď, když jste viděl ty&nbsp;mé&nbsp;hrozné mazanice.“</span></p>
        <p class="chunk" data-nb-ref-number="148" data-nb-words="6" data-nb-chars="38"><span class="idea" data-nb-ref-number="150" id="idea150" data-nb-words="6" data-nb-chars="38">„Samozřejmě! To&nbsp;přece není vaše vina.“</span></p>
        <p class="chunk" data-nb-ref-number="149" data-nb-words="6" data-nb-chars="32"><span class="idea" data-nb-ref-number="151" id="idea151" data-nb-words="6" data-nb-chars="32">„Ale mrzí vás to, přiznejte se!“</span></p>
        <p class="chunk" data-nb-ref-number="150" data-nb-words="3" data-nb-chars="14"><span class="idea" data-nb-ref-number="152" id="idea152" data-nb-words="3" data-nb-chars="14">„Ach, to&nbsp;ano!“</span></p>
        <p class="chunk" data-nb-ref-number="151" data-nb-words="3" data-nb-chars="21"><span class="idea" data-nb-ref-number="153" id="idea153" data-nb-words="3" data-nb-chars="21">Spokojeně se&nbsp;zasmála.</span></p>
        <p class="chunk" data-nb-ref-number="152" data-nb-words="6" data-nb-chars="25"><span class="idea" data-nb-ref-number="154" id="idea154" data-nb-words="6" data-nb-chars="25">„To je&nbsp;k&nbsp;smíchu, vy&nbsp;zlá?“</span></p>
        <p class="chunk" data-nb-ref-number="153" data-nb-words="8" data-nb-chars="47"><span class="idea" data-nb-ref-number="155" id="idea155" data-nb-words="8" data-nb-chars="47">„Ne, to&nbsp;není nic zlého. Nemůžete tomu rozumět.“</span></p>
        <p class="chunk" data-nb-ref-number="154" data-nb-words="5" data-nb-chars="27"><span class="idea" data-nb-ref-number="156" id="idea156" data-nb-words="5" data-nb-chars="27">„Tak proč jste se&nbsp;zasmála?“</span></p>
        <p class="chunk" data-nb-ref-number="155" data-nb-words="3" data-nb-chars="17"><span class="idea" data-nb-ref-number="157" id="idea157" data-nb-words="3" data-nb-chars="17">„To vám neřeknu.“</span></p>
        <p class="chunk" data-nb-ref-number="156" data-nb-words="28" data-nb-chars="161"><span class="idea" data-nb-ref-number="158" id="idea158" data-nb-words="28" data-nb-chars="161">(A v&nbsp;duchu si&nbsp;říkala: Miláčku! Jak jsi hodný, že&nbsp;se&nbsp;rmoutíš, že&nbsp;jsem udělala něco špatného!) A&nbsp;nahlas řekla: „Jste hodný. Děkuji vám.“ (Pohlédl na&nbsp;ni&nbsp;nechápavě.)</span></p>
        <p class="chunk" data-nb-ref-number="157" data-nb-words="10" data-nb-chars="61"><span class="idea" data-nb-ref-number="159" id="idea159" data-nb-words="10" data-nb-chars="61">„Nesnažte se&nbsp;porozumět,“ dodala a&nbsp;měkce ho&nbsp;pohladila po&nbsp;ruce.</span></p>
        <p class="chunk" data-nb-ref-number="158" data-nb-words="6" data-nb-chars="30"><span class="idea" data-nb-ref-number="160" id="idea160" data-nb-words="6" data-nb-chars="30">„Tak, a&nbsp;mluvme o&nbsp;něčem jiném…“</span></p>
        <p class="chunk" data-nb-ref-number="159" data-nb-words="25" data-nb-chars="142"><span class="idea" data-nb-ref-number="161" id="idea161" data-nb-words="25" data-nb-chars="142">„Ano… Ale ještě jedinou otázku… Přece jenom bych rád věděl… Řekněte mi, prosím… a&nbsp;nezlobte se&nbsp;na&nbsp;mne… jste zrovna teď v&nbsp;nějaké peněžní tísni?“</span></p>
        <p class="chunk" data-nb-ref-number="160" data-nb-words="28" data-nb-chars="155"><span class="idea" data-nb-ref-number="162" id="idea162" data-nb-words="28" data-nb-chars="155">„Ne, ne, řekla jsem to&nbsp;před chvílí jenom proto, že&nbsp;jsem nejednou mívala těžké chvíle. Ale teď už&nbsp;je&nbsp;to&nbsp;lepší. Maminka si&nbsp;našla zaměstnání s&nbsp;dobrým platem.“</span></p>
        <p class="chunk" data-nb-ref-number="161" data-nb-words="3" data-nb-chars="23"><span class="idea" data-nb-ref-number="163" id="idea163" data-nb-words="3" data-nb-chars="23">„Vaše maminka pracuje?“</span></p>
        <p class="chunk" data-nb-ref-number="162" data-nb-words="16" data-nb-chars="88"><span class="idea" data-nb-ref-number="164" id="idea164" data-nb-words="16" data-nb-chars="88">„Ano. V&nbsp;továrně na&nbsp;střelivo. Dostává dvanáct franků denně. A&nbsp;to&nbsp;je&nbsp;pro nás mnoho peněz.“</span></p>
        <p class="chunk" data-nb-ref-number="163" data-nb-words="5" data-nb-chars="32"><span class="idea" data-nb-ref-number="165" id="idea165" data-nb-words="5" data-nb-chars="32">„V továrně! Ve&nbsp;válečné továrně!“</span></p>
        <p class="chunk" data-nb-ref-number="164" data-nb-words="1" data-nb-chars="6"><span class="idea" data-nb-ref-number="166" id="idea166" data-nb-words="1" data-nb-chars="6">„Ano.“</span></p>
        <p class="chunk" data-nb-ref-number="165" data-nb-words="4" data-nb-chars="19"><span class="idea" data-nb-ref-number="167" id="idea167" data-nb-words="4" data-nb-chars="19">„Ale to&nbsp;je&nbsp;hrozné!“</span></p>
        <p class="chunk" data-nb-ref-number="166" data-nb-words="9" data-nb-chars="49"><span class="idea" data-nb-ref-number="168" id="idea168" data-nb-words="9" data-nb-chars="49">„Ach bože můj, člověk musí brát, co&nbsp;se&nbsp;naskytne!“</span></p>
        <p class="chunk" data-nb-ref-number="167" data-nb-words="9" data-nb-chars="50"><span class="idea" data-nb-ref-number="169" id="idea169" data-nb-words="9" data-nb-chars="50">„Ale Lucie, kdyby vám, co&nbsp;kdyby vám někdo nabídl…“</span></p>
        <p class="chunk" data-nb-ref-number="168" data-nb-words="16" data-nb-chars="95"><span class="idea" data-nb-ref-number="170" id="idea170" data-nb-words="16" data-nb-chars="95">„Já, jak vidíte, dělám kýče… Ach! Tady to&nbsp;vidíte, že&nbsp;jednám správně, když vyrábím ty&nbsp;mazaniny.“</span></p>
        <p class="chunk" data-nb-ref-number="169" data-nb-words="17" data-nb-chars="108"><span class="idea" data-nb-ref-number="171" id="idea171" data-nb-words="17" data-nb-chars="108">„Ale kdybyste neměla jinou možnost výdělku než pracovat v&nbsp;nějaké takové továrně na&nbsp;střelivo, šla byste tam?“</span></p>
        <p class="chunk" data-nb-ref-number="170" data-nb-words="14" data-nb-chars="87"><span class="idea" data-nb-ref-number="172" id="idea172" data-nb-words="14" data-nb-chars="87">„Kdybych musela vydělávat a&nbsp;neměla jinou možnost? No&nbsp;ovšem! A&nbsp;jak bych tam pospíchala!“</span></p>
        <p class="chunk" data-nb-ref-number="171" data-nb-words="9" data-nb-chars="47"><span class="idea" data-nb-ref-number="173" id="idea173" data-nb-words="9" data-nb-chars="47">„Lucie? Myslíte vůbec na&nbsp;to, co&nbsp;se&nbsp;tam vyrábí?“</span></p>
        <p class="chunk" data-nb-ref-number="172" data-nb-words="4" data-nb-chars="21"><span class="idea" data-nb-ref-number="174" id="idea174" data-nb-words="4" data-nb-chars="21">„Ne, na&nbsp;to&nbsp;nemyslím.“</span></p>
        <p class="chunk" data-nb-ref-number="173" data-nb-words="18" data-nb-chars="112"><span class="idea" data-nb-ref-number="175" id="idea175" data-nb-words="18" data-nb-chars="112">„Všechno, co&nbsp;působí strašné bolesti, co&nbsp;zabíjí, roztrhává, pálí a&nbsp;mučí bytosti, jako jste vy, já, všichni lidé…“</span></p>
        <p class="chunk" data-nb-ref-number="174" data-nb-words="8" data-nb-chars="53"><span class="idea" data-nb-ref-number="176" id="idea176" data-nb-words="8" data-nb-chars="53">Zdvihla ukazováček ke&nbsp;rtům, naznačujíc mu, aby mlčel.</span></p>
        <p class="chunk" data-nb-ref-number="175" data-nb-words="9" data-nb-chars="47"><span class="idea" data-nb-ref-number="177" id="idea177" data-nb-words="9" data-nb-chars="47">„Vím, to&nbsp;všechno vím, ale nechci na&nbsp;to&nbsp;myslet.“</span></p>
        <p class="chunk" data-nb-ref-number="176" data-nb-words="5" data-nb-chars="27"><span class="idea" data-nb-ref-number="178" id="idea178" data-nb-words="5" data-nb-chars="27">„Vy na&nbsp;to&nbsp;nechcete myslet?“</span></p>
        <p class="chunk" data-nb-ref-number="177" data-nb-words="7" data-nb-chars="41"><span class="idea" data-nb-ref-number="179" id="idea179" data-nb-words="7" data-nb-chars="41">„Nechci,“ řekla. A&nbsp;po&nbsp;chvíli mluvila dál:</span></p>
        <p class="chunk" data-nb-ref-number="178" data-nb-words="62" data-nb-chars="326"><span class="idea" data-nb-ref-number="180" id="idea180" data-nb-words="62" data-nb-chars="326">„Žít se&nbsp;musí… Jakmile člověk myslí, přestává žít… A&nbsp;já&nbsp;chci žít, a&nbsp;chci. Jestliže mě&nbsp;osud nutí dělat, abych mohla žít, to&nbsp;nebo ono, nebudu se&nbsp;přece trápit přemýšlením, jaký je&nbsp;konečný účel té&nbsp;nebo oné práce. To&nbsp;se&nbsp;mě&nbsp;netýká; jsem prostě nucena dělat to; je-li to&nbsp;špatné, není to&nbsp;má&nbsp;vina. V&nbsp;tom, co&nbsp;chci já, není špatného nic.“</span></p>
        <p class="chunk" data-nb-ref-number="179" data-nb-words="4" data-nb-chars="17"><span class="idea" data-nb-ref-number="181" id="idea181" data-nb-words="4" data-nb-chars="17">„A co&nbsp;chcete vy?“</span></p>
        <p class="chunk" data-nb-ref-number="180" data-nb-words="2" data-nb-chars="16"><span class="idea" data-nb-ref-number="182" id="idea182" data-nb-words="2" data-nb-chars="16">„Především žít.“</span></p>
        <p class="chunk" data-nb-ref-number="181" data-nb-words="3" data-nb-chars="18"><span class="idea" data-nb-ref-number="183" id="idea183" data-nb-words="3" data-nb-chars="18">„Máte ráda život?“</span></p>
        <p class="chunk" data-nb-ref-number="182" data-nb-words="7" data-nb-chars="36"><span class="idea" data-nb-ref-number="184" id="idea184" data-nb-words="7" data-nb-chars="36">„Ale ovšem. A&nbsp;není to&nbsp;snad správné?“</span></p>
        <p class="chunk" data-nb-ref-number="183" data-nb-words="9" data-nb-chars="46"><span class="idea" data-nb-ref-number="185" id="idea185" data-nb-words="9" data-nb-chars="46">„Ach ne, naopak; je&nbsp;to&nbsp;tak krásné, že&nbsp;žijete.“</span></p>
        <p class="chunk" data-nb-ref-number="184" data-nb-words="6" data-nb-chars="28"><span class="idea" data-nb-ref-number="186" id="idea186" data-nb-words="6" data-nb-chars="28">„A vy? Vy&nbsp;nemáte život rád?“</span></p>
        <p class="chunk" data-nb-ref-number="185" data-nb-words="6" data-nb-chars="27"><span class="idea" data-nb-ref-number="187" id="idea187" data-nb-words="6" data-nb-chars="27">„Neměl jsem jej rád až&nbsp;do…“</span></p>
        <p class="chunk" data-nb-ref-number="186" data-nb-words="2" data-nb-chars="8"><span class="idea" data-nb-ref-number="188" id="idea188" data-nb-words="2" data-nb-chars="8">„Až do?“</span></p>
        <p class="chunk" data-nb-ref-number="187" data-nb-words="12" data-nb-chars="76"><span class="idea" data-nb-ref-number="189" id="idea189" data-nb-words="12" data-nb-chars="76">(Ale tato její otázka nevyžadovala odpověď. Oba dobře věděli, jak by&nbsp;zněla.)</span></p>
        <p class="chunk" data-nb-ref-number="188" data-nb-words="17" data-nb-chars="105"><span class="idea" data-nb-ref-number="190" id="idea190" data-nb-words="17" data-nb-chars="105">Petr pokračoval ve&nbsp;své myšlence: „Řekla jste především, především chci žít. A&nbsp;co&nbsp;potom? Co&nbsp;ještě chcete?“</span></p>
        <p class="chunk" data-nb-ref-number="189" data-nb-words="1" data-nb-chars="8"><span class="idea" data-nb-ref-number="191" id="idea191" data-nb-words="1" data-nb-chars="8">„Nevím.“</span></p>
        <p class="chunk" data-nb-ref-number="190" data-nb-words="5" data-nb-chars="25"><span class="idea" data-nb-ref-number="192" id="idea192" data-nb-words="5" data-nb-chars="25">„Ale ano, jistě to&nbsp;víte…“</span></p>
        <p class="chunk" data-nb-ref-number="191" data-nb-words="2" data-nb-chars="16"><span class="idea" data-nb-ref-number="193" id="idea193" data-nb-words="2" data-nb-chars="16">„Jste všetečný.“</span></p>
        <p class="chunk" data-nb-ref-number="192" data-nb-words="2" data-nb-chars="14"><span class="idea" data-nb-ref-number="194" id="idea194" data-nb-words="2" data-nb-chars="14">„Ano, velice.“</span></p>
        <p class="chunk" data-nb-ref-number="193" data-nb-words="7" data-nb-chars="33"><span class="idea" data-nb-ref-number="195" id="idea195" data-nb-words="7" data-nb-chars="33">„Ale já&nbsp;se&nbsp;ostýchám vám to&nbsp;říci…“</span></p>
        <p class="chunk" data-nb-ref-number="194" data-nb-words="9" data-nb-chars="50"><span class="idea" data-nb-ref-number="196" id="idea196" data-nb-words="9" data-nb-chars="50">„Pošeptejte mi&nbsp;to&nbsp;do&nbsp;ucha. Tak to&nbsp;nikdo neuslyší.“</span></p>
        <p class="chunk" data-nb-ref-number="195" data-nb-words="2" data-nb-chars="10"><span class="idea" data-nb-ref-number="197" id="idea197" data-nb-words="2" data-nb-chars="10">Usmála se.</span></p>
        <p class="chunk" data-nb-ref-number="196" data-nb-words="8" data-nb-chars="60"><span class="idea" data-nb-ref-number="198" id="idea198" data-nb-words="8" data-nb-chars="60">„Chtěla bych (zaváhala), chtěla bych aspoň <em>trošinku</em> štěstí…“</span></p>
        <p class="chunk" data-nb-ref-number="197" data-nb-words="6" data-nb-chars="34"><span class="idea" data-nb-ref-number="199" id="idea199" data-nb-words="6" data-nb-chars="34">(Seděli teď docela blízko u&nbsp;sebe.)</span></p>
        <p class="chunk" data-nb-ref-number="198" data-nb-words="2" data-nb-chars="12"><span class="idea" data-nb-ref-number="200" id="idea200" data-nb-words="2" data-nb-chars="12">Mluvila dál:</span></p>
        <p class="chunk" data-nb-ref-number="199" data-nb-words="67" data-nb-chars="371"><span class="idea" data-nb-ref-number="201" id="idea201" data-nb-words="67" data-nb-chars="371">„Není to&nbsp;přání příliš smělé? Často jsem slyšela, že&nbsp;je&nbsp;to&nbsp;sobecké; a&nbsp;já&nbsp;sama mnohdy přemýšlím, na&nbsp;co&nbsp;vlastně má&nbsp;člověk právo. Když tak kolem sebe vidím tolik bídy a&nbsp;tolik utrpení, opravdu se&nbsp;bojím dožadovat se&nbsp;něčeho… Ale mé&nbsp;srdce přece žádá a&nbsp;volá: Ano, mám právo, mám svaté právo na&nbsp;trochu, trošinku štěstí. Řekněte mi&nbsp;upřímně: Je&nbsp;to&nbsp;sobecké? Myslíte, že&nbsp;je&nbsp;to&nbsp;špatné?“</span></p>
        <p class="chunk" data-nb-ref-number="200" data-nb-words="79" data-nb-chars="441"><span class="idea" data-nb-ref-number="202" id="idea202" data-nb-words="79" data-nb-chars="441">Vzrušil ho&nbsp;nesmírný soucit. Ten výkřik srdce, to&nbsp;prostinké, nesmělé přání jím hluboce otřáslo. Vyhrkly mu&nbsp;slzy. Jak tak seděli bok po&nbsp;boku na&nbsp;lavici a&nbsp;opírali se&nbsp;o&nbsp;sebe, cítili teplo svých nohou. Zatoužil obrátit se&nbsp;k&nbsp;ní&nbsp;a&nbsp;sevřít ji&nbsp;v&nbsp;náručí. Neodvážil se&nbsp;pohnout, protože se&nbsp;bál, že&nbsp;by&nbsp;již neovládl své vzrušení. Seděli nehybně a&nbsp;dívali se&nbsp;rovně před sebe, k&nbsp;nohám. A&nbsp;tu&nbsp;Petr chvatně, hlasem vroucím a&nbsp;tichým řekl, téměř ani nepohybuje rty:</span></p>
        <p class="chunk" data-nb-ref-number="201" data-nb-words="23" data-nb-chars="120"><span class="idea" data-nb-ref-number="203" id="idea203" data-nb-words="23" data-nb-chars="120">„Ó mé&nbsp;drahé, milé tělo! O&nbsp;mé&nbsp;srdce! Chtěl bych vaše nožky držet v&nbsp;dlaních, na&nbsp;rtech, chtěl bych vás láskou celou sníst…“</span></p>
        <p class="chunk" data-nb-ref-number="202" data-nb-words="33" data-nb-chars="203"><span class="idea" data-nb-ref-number="204" id="idea204" data-nb-words="33" data-nb-chars="203">Nepohnula se&nbsp;a&nbsp;velmi rychle a&nbsp;stejně jako on&nbsp;docela tiše, vzrušeně řekla: „Vy blázne! Blázínku… Mlčte…! Snažně vás prosím…“ Nějaký starší pán pomalu kráčel kolem. Cítí, jak se&nbsp;jim těla rozplývají láskou…</span></p>
        <p class="chunk" data-nb-ref-number="203" data-nb-words="65" data-nb-chars="390"><span class="idea" data-nb-ref-number="205" id="idea205" data-nb-words="65" data-nb-chars="390">V&nbsp;aleji nebyl již nikdo. Rozčepýřený vrabec dováděl v&nbsp;písku. Vodotrysk sypal jasné kapičky vody. Nesměle k&nbsp;sobě obrátili tváře; a&nbsp;jakmile se&nbsp;jejich pohledy setkaly, jejich ústa se&nbsp;ptačím letem spojila, bázlivě a&nbsp;chvatně se&nbsp;na&nbsp;sebe přitiskla a&nbsp;pak se&nbsp;zase rozlétla. Lucie vstala a&nbsp;odcházela. Také Petr vstal. Řekla mu: „Zůstaňte zde.“ Teď se&nbsp;již neodvážili pohlédnout na&nbsp;sebe. A&nbsp;Petr šeptal:</span></p>
        <p class="chunk" data-nb-ref-number="204" data-nb-words="11" data-nb-chars="63"><span class="idea" data-nb-ref-number="206" id="idea206" data-nb-words="11" data-nb-chars="63">„Lucie… Tu&nbsp;trochu… Tu&nbsp;trošku štěstí… řekněte… teď ji&nbsp;máme, že?“</span></p>
        <hr>
        <p class="chunk" data-nb-ref-number="205" data-nb-words="224" data-nb-chars="1302"><span class="idea" data-nb-ref-number="207" id="idea207" data-nb-words="224" data-nb-chars="1302">ŠPATNÉ POČASÍ PŘERUŠILO svačiny u&nbsp;vrabčí fontány. Mlha zastřela únorové slunce. Ale nemohla uhasit žár slunce, jež nosili v&nbsp;srdci. Ach, jen ať&nbsp;je&nbsp;počasí, jaké chce: zima, teplo, deště, větry, sníh nebo slunce! Pro ně&nbsp;to&nbsp;bude vždycky dobré. Ba&nbsp;bude to&nbsp;čím dál tím lepší, neboť v&nbsp;době, kdy štěstí je&nbsp;ve&nbsp;věku růstu, nejkrásnější ze&nbsp;všech dnů je&nbsp;vždycky dnešek. Mlha pro ně&nbsp;byla vítanou záminkou, aby spolu trávili část dne. Bylo menší nebezpečí, že&nbsp;je&nbsp;někdo uvidí. – Čekával na&nbsp;ni&nbsp;ráno u&nbsp;tramvaje a&nbsp;doprovázel ji&nbsp;pak při jejích pochůzkách po&nbsp;Paříži. Límec svrchníku míval zdvižený. Ona měla teplou čapku, kožišinu zimomřivě ovinutou až&nbsp;po&nbsp;bradu a&nbsp;závoj utažený tak, že&nbsp;kypré rty na&nbsp;něm tvořily kolečko. Ale nejlepším závojem bývala vlhká síť ochranné mlhy. Byla jako popel, hustá, šedivá, žlutavě světélkující. Nebylo v&nbsp;ní&nbsp;vidět ani na&nbsp;deset kroků. A&nbsp;čím dále se&nbsp;šlo starými uličkami sestupujícími kolmo k&nbsp;Seině, tím hustší bývala. Přátelská mlho, sen se&nbsp;volně rozvíjí v&nbsp;tvých chladných povlacích a&nbsp;zachvívá se&nbsp;blahem! Bývali v&nbsp;ní&nbsp;jako mandle v&nbsp;dužině plodu, jako plamen v&nbsp;zastřené svítilně. Petr k&nbsp;sobě tiskl Luciinu levou paži; měli stejný krok, byli téměř stejně velcí – ona byla o&nbsp;něco vyšší, a&nbsp;stále tlumeně švitořili, majíce tvář vedle tváře. Petr by&nbsp;byl nejraději zlíbal to&nbsp;vlhké kolečko na&nbsp;závoji.</span></p>
        <p class="chunk" data-nb-ref-number="206" data-nb-words="224" data-nb-chars="1346"><span class="idea" data-nb-ref-number="208" id="idea208" data-nb-words="224" data-nb-chars="1346">Chodívala do&nbsp;obchodu, který je&nbsp;u&nbsp;ní&nbsp;objednával, prodávat ty&nbsp;své „falešné staré mistry“, ty&nbsp;nepovedené „kýče“, jak říkávala. Nikdy při tom nepospíchali, a&nbsp;třebaže to&nbsp;nedělali, jak aspoň tvrdili, schválně, chodívali největší oklikou a&nbsp;sváděli to&nbsp;pak na&nbsp;mlhu. A&nbsp;když se&nbsp;nakonec cíl přes všechno jejich úsilí vyhnout se&nbsp;mu&nbsp;přece přiblížil, Petr zůstával pozadu a&nbsp;Lucie vcházela do&nbsp;krámu. Čekal na&nbsp;ni&nbsp;na&nbsp;nároží. Čekával dlouho a&nbsp;nebývalo mu&nbsp;teplo. Ale byl rád, že&nbsp;čeká a&nbsp;že&nbsp;mu&nbsp;není teplo; byl dokonce rád, že&nbsp;se&nbsp;nudí, protože to&nbsp;všechno bylo pro ni. Konečně vyšla z&nbsp;krámu a&nbsp;rychle k&nbsp;němu přiběhla, usměvavá, rozněžnělá, znepokojená, zdali mu&nbsp;není zima. Poznával jí&nbsp;na&nbsp;očích, když prodala dobře, a&nbsp;míval z&nbsp;toho radost, jako kdyby to&nbsp;byl úspěch jeho. Ale obyčejně se&nbsp;vracívala s&nbsp;prázdnýma rukama; chtěla-li dostat peníze, musila se&nbsp;k&nbsp;obchodníkovi vracet dva i&nbsp;tři dny po&nbsp;sobě. A&nbsp;to&nbsp;ještě musela být ráda, když jí&nbsp;objednanou práci nevrátili s&nbsp;hrubými výtkami! Tak například dnes se&nbsp;do&nbsp;ní&nbsp;zhurta pustili pro malý portrét malovaný podle fotografie nějakého nebožtíka, kterého jakživa neviděla. Nebožtíkova rodina byla pohoršena, že&nbsp;Lucie nevystihla přesně barvu jeho očí a&nbsp;vlasů. Nezbývalo nic jiného než to&nbsp;namalovat znovu. Protože však měla v&nbsp;povaze vidět vždy spíše komickou stránku svých malířských neúspěchů, srdečně se&nbsp;tomu smála. Ale Petr se&nbsp;nesmál.</span></p>
        <p class="chunk" data-nb-ref-number="207" data-nb-words="1" data-nb-chars="6"><span class="idea" data-nb-ref-number="209" id="idea209" data-nb-words="1" data-nb-chars="6">Zuřil.</span></p>
        <p class="chunk" data-nb-ref-number="208" data-nb-words="3" data-nb-chars="27"><span class="idea" data-nb-ref-number="210" id="idea210" data-nb-words="3" data-nb-chars="27">„Pitomci! Strašní pitomci!“</span></p>
        <p class="chunk" data-nb-ref-number="209" data-nb-words="144" data-nb-chars="927"><span class="idea" data-nb-ref-number="211" id="idea211" data-nb-words="144" data-nb-chars="927">Když mu&nbsp;Lucie ukazovala fotografie, podle kterých měla namalovat barevné podobizny, sršel opovržením (ach, jak ji&nbsp;bavíval ten jeho směšný vztek!) k&nbsp;těm hlavám hlupáků se&nbsp;strnulými slavnostními úsměvy. Zdálo se&nbsp;mu&nbsp;znesvěcením, že&nbsp;se&nbsp;Luciiny milované oči namáhají vystihnout a&nbsp;ruce se&nbsp;snaží zobrazit podoby těch čenichů. Ne, to&nbsp;je&nbsp;odporné! To&nbsp;jsou pak mnohem lepší ty&nbsp;kopie starých mistrů z&nbsp;obrazáren. Ale s&nbsp;těmi již nebylo možno počítat. Už&nbsp;i&nbsp;poslední obrazárny se&nbsp;zavíraly a&nbsp;kupci se&nbsp;o&nbsp;ně&nbsp;nezajímali. Doba již nepřála světicím a&nbsp;andělům, nýbrž vojákům. Každá rodina měla nějakého vojáčka, mrtvého nebo ještě živého, častěji však mrtvého, a&nbsp;přála si&nbsp;zvěčnit jeho podobu. Nejbohatší chtěli podobizny barevné. To&nbsp;byla práce placená dosti dobře, ale čím dál vzácnější: člověk proto musil vyhovovat každému zákazníkovu přání. Pro nedostatek takové výnosnější práce nezbývalo zatím nic jiného než zvětšovat za&nbsp;směšné ceny fotografie.</span></p>
        <p class="chunk" data-nb-ref-number="210" data-nb-words="64" data-nb-chars="388"><span class="idea" data-nb-ref-number="212" id="idea212" data-nb-words="64" data-nb-chars="388">Nejzřejmější přitom bylo, že&nbsp;Lucie teď již neměla důvod, aby se&nbsp;zdržovala v&nbsp;Paříži, protože v&nbsp;obrazárnách už&nbsp;pracovat nemohla. Šlo teď vždy jen o&nbsp;to, zajít každého druhého nebo třetího dne do&nbsp;obchodu odevzdat práci nebo pro nové objednávky; práci teď mohla dělat doma. To&nbsp;ovšem nijak nevyhovovalo touhám těchto dvou dětí. A&nbsp;proto dlouho bloudili ulicemi a&nbsp;nemohli se&nbsp;rozhodnout k&nbsp;návratu.</span></p>
        <p class="chunk" data-nb-ref-number="211" data-nb-words="142" data-nb-chars="936"><span class="idea" data-nb-ref-number="213" id="idea213" data-nb-words="142" data-nb-chars="936">Poněvadž se&nbsp;cítili unaveni a&nbsp;ledová mlha je&nbsp;rozechvěla, vešli do&nbsp;kostela. A&nbsp;tam, sedíce pěkně pokojně v&nbsp;koutku kaple a&nbsp;pohlížejíce na&nbsp;barevná chrámová okna, tiše si&nbsp;povídali o&nbsp;všedních drobnostech svého života. Chvílemi mlčeli; a&nbsp;jejich duše zbavené slov (nikdy je&nbsp;nezajímal smysl slov, nýbrž jejich životní dech, jakoby letmé dotyky chvějivých tykadel), jejich duše pokračovaly v&nbsp;jiném dialogu, vážnějším a&nbsp;hlubším. Sen chrámových oken, stín sloupů, šepot žalmů, to&nbsp;všechno se&nbsp;mísilo do&nbsp;jejich snění, to&nbsp;všechno připomínalo onen smutek života, na&nbsp;který chtěli zapomenout, a&nbsp;probouzelo útěšnou touhu po&nbsp;nekonečnu. Třebaže bylo již téměř jedenáct hodin, žlutavé šero naplňovalo chrámovou loď jako olej posvátnou nádobku. Shora, odkudsi z&nbsp;velké dálky, řinuly se&nbsp;podivné proudy světla, tmavý purpur okna, rudá skvrna s&nbsp;fialovými záblesky, nejasné obrazce vroubené černým kováním. Na&nbsp;vysoké černé chrámové zdi tvořilo to&nbsp;krvavé světlo ránu…</span></p>
        <p class="chunk" data-nb-ref-number="212" data-nb-words="3" data-nb-chars="21"><span class="idea" data-nb-ref-number="214" id="idea214" data-nb-words="3" data-nb-chars="21">Najednou Lucie řekla:</span></p>
        <p class="chunk" data-nb-ref-number="213" data-nb-words="4" data-nb-chars="22"><span class="idea" data-nb-ref-number="215" id="idea215" data-nb-words="4" data-nb-chars="22">„Musíte <em>tam</em> také jít?“</span></p>
        <p class="chunk" data-nb-ref-number="214" data-nb-words="10" data-nb-chars="67"><span class="idea" data-nb-ref-number="216" id="idea216" data-nb-words="10" data-nb-chars="67">Hned porozuměl, protože v&nbsp;duchu mlčky sledoval touž chmurnou stopu.</span></p>
        <p class="chunk" data-nb-ref-number="215" data-nb-words="6" data-nb-chars="39"><span class="idea" data-nb-ref-number="217" id="idea217" data-nb-words="6" data-nb-chars="39">„Musím,“ řekl. „Raději o&nbsp;tom nemluvit.“</span></p>
        <p class="chunk" data-nb-ref-number="216" data-nb-words="6" data-nb-chars="33"><span class="idea" data-nb-ref-number="218" id="idea218" data-nb-words="6" data-nb-chars="33">„Jen toto ještě: řekněte mi&nbsp;kdy.“</span></p>
        <p class="chunk" data-nb-ref-number="217" data-nb-words="1" data-nb-chars="10"><span class="idea" data-nb-ref-number="219" id="idea219" data-nb-words="1" data-nb-chars="10">Odpověděl:</span></p>
        <p class="chunk" data-nb-ref-number="218" data-nb-words="3" data-nb-chars="14"><span class="idea" data-nb-ref-number="220" id="idea220" data-nb-words="3" data-nb-chars="14">„Za půl roku.“</span></p>
        <p class="chunk" data-nb-ref-number="219" data-nb-words="1" data-nb-chars="11"><span class="idea" data-nb-ref-number="221" id="idea221" data-nb-words="1" data-nb-chars="11">Povzdychla.</span></p>
        <p class="chunk" data-nb-ref-number="220" data-nb-words="3" data-nb-chars="13"><span class="idea" data-nb-ref-number="222" id="idea222" data-nb-words="3" data-nb-chars="13">A&nbsp;Petr dodal:</span></p>
        <p class="chunk" data-nb-ref-number="221" data-nb-words="9" data-nb-chars="41"><span class="idea" data-nb-ref-number="223" id="idea223" data-nb-words="9" data-nb-chars="41">„Lépe je&nbsp;nemyslit na&nbsp;to. Nač by&nbsp;to&nbsp;bylo?“</span></p>
        <p class="chunk" data-nb-ref-number="222" data-nb-words="3" data-nb-chars="18"><span class="idea" data-nb-ref-number="224" id="idea224" data-nb-words="3" data-nb-chars="18">A&nbsp;ona přisvědčila.</span></p>
        <p class="chunk" data-nb-ref-number="223" data-nb-words="2" data-nb-chars="11"><span class="idea" data-nb-ref-number="225" id="idea225" data-nb-words="2" data-nb-chars="11">„Ano, nač?“</span></p>
        <p class="chunk" data-nb-ref-number="224" data-nb-words="91" data-nb-chars="578"><span class="idea" data-nb-ref-number="226" id="idea226" data-nb-words="91" data-nb-chars="578">Zhluboka oddechli, aby zaplašili tu&nbsp;myšlenku. A&nbsp;po&nbsp;chvíli se&nbsp;směle (nebo by&nbsp;se&nbsp;naopak mělo říci „bázlivě“? To&nbsp;ať&nbsp;rozhodne ten, kdo ví, v&nbsp;čem je&nbsp;pravá odvaha) oba vynasnažili mluvit o&nbsp;něčem jiném. O&nbsp;chvějivých hvězdách svící v&nbsp;mlžném vzduchu. O&nbsp;tiše přehrávajících varhanách. O&nbsp;kostelníkovi, jenž šel kolem. O&nbsp;tom, jakou tajemnou schránkou je&nbsp;její taštička, prohrabávaná Petrovými všetečnými prsty. Vášnivě se&nbsp;bavívali takovými maličkostmi. Ani jedno, ani druhé z&nbsp;těch ubohých dětí zdaleka nenapadlo, že&nbsp;by&nbsp;mohly přemýšlet, jak uniknout osudu, který hrozil roztrhnout je&nbsp;od&nbsp;sebe.</span></p>
        <p class="chunk" data-nb-ref-number="225" data-nb-words="50" data-nb-chars="314"><span class="idea" data-nb-ref-number="227" id="idea227" data-nb-words="50" data-nb-chars="314">Vzepřít se&nbsp;válce? Postavit se&nbsp;proti smýšlení celého národa? Vždyť to&nbsp;by&nbsp;znamenalo totéž jako vyzdvihnout ten kostel, který je&nbsp;přikrývá svým kamenným krunýřem! Nezbývalo než zapomenout, nemyslit na&nbsp;to&nbsp;až&nbsp;do&nbsp;poslední vteřiny a&nbsp;potají doufat, že&nbsp;ta&nbsp;poslední vteřina nikdy nepřijde. A&nbsp;až&nbsp;do&nbsp;té&nbsp;doby vychutnávat štěstí.</span></p>
        <p class="chunk" data-nb-ref-number="226" data-nb-words="35" data-nb-chars="219"><span class="idea" data-nb-ref-number="228" id="idea228" data-nb-words="35" data-nb-chars="219">Když vyšli, stále rozmlouvajíce, zatáhla ho&nbsp;za&nbsp;rukáv nazpět k&nbsp;výkladu, kolem něhož právě prošli. Byl to&nbsp;obchod s&nbsp;obuví. Petr viděl, jak její pohled roztouženě hladí vysoké šněrovací střevíce z&nbsp;jemné kůže. „Hezké,“ řekl.</span></p>
        <p class="chunk" data-nb-ref-number="227" data-nb-words="4" data-nb-chars="20"><span class="idea" data-nb-ref-number="229" id="idea229" data-nb-words="4" data-nb-chars="20">A&nbsp;ona: „Jako báseň!“</span></p>
        <p class="chunk" data-nb-ref-number="228" data-nb-words="9" data-nb-chars="42"><span class="idea" data-nb-ref-number="230" id="idea230" data-nb-words="9" data-nb-chars="42">Usmál se&nbsp;tomu slovu a&nbsp;také ona se&nbsp;zasmála.</span></p>
        <p class="chunk" data-nb-ref-number="229" data-nb-words="4" data-nb-chars="26"><span class="idea" data-nb-ref-number="231" id="idea231" data-nb-words="4" data-nb-chars="26">„Nebyly by&nbsp;příliš veliké?“</span></p>
        <p class="chunk" data-nb-ref-number="230" data-nb-words="6" data-nb-chars="27"><span class="idea" data-nb-ref-number="232" id="idea232" data-nb-words="6" data-nb-chars="27">„Ne, je&nbsp;to&nbsp;zrovna má&nbsp;míra.“</span></p>
        <p class="chunk" data-nb-ref-number="231" data-nb-words="5" data-nb-chars="30"><span class="idea" data-nb-ref-number="233" id="idea233" data-nb-words="5" data-nb-chars="30">„Tak co&nbsp;kdybychom je&nbsp;koupili?“</span></p>
        <p class="chunk" data-nb-ref-number="232" data-nb-words="31" data-nb-chars="170"><span class="idea" data-nb-ref-number="234" id="idea234" data-nb-words="31" data-nb-chars="170">Stiskla mu&nbsp;paži a&nbsp;odváděla ho, aby se&nbsp;odtrhla od&nbsp;lákavého pohledu. „To je&nbsp;jenom pro boháče. (A tiše zanotovala začátek dětské písně <em>Do kolečka do&nbsp;kola…</em>) Pro nás to&nbsp;není.“</span></p>
        <p class="chunk" data-nb-ref-number="233" data-nb-words="9" data-nb-chars="55"><span class="idea" data-nb-ref-number="235" id="idea235" data-nb-words="9" data-nb-chars="55">„A proč ne? Popelka přece také měla pěkné pantoflíčky.“</span></p>
        <p class="chunk" data-nb-ref-number="234" data-nb-words="5" data-nb-chars="32"><span class="idea" data-nb-ref-number="236" id="idea236" data-nb-words="5" data-nb-chars="32">„Tenkrát byly ještě dobré víly.“</span></p>
        <p class="chunk" data-nb-ref-number="235" data-nb-words="6" data-nb-chars="34"><span class="idea" data-nb-ref-number="237" id="idea237" data-nb-words="6" data-nb-chars="34">„A dnes jsou stále ještě milenci.“</span></p>
        <p class="chunk" data-nb-ref-number="236" data-nb-words="2" data-nb-chars="16"><span class="idea" data-nb-ref-number="238" id="idea238" data-nb-words="2" data-nb-chars="16">Lucie zazpívala:</span></p>
        <p class="chunk" data-nb-ref-number="237" data-nb-words="6" data-nb-chars="32"><span class="idea" data-nb-ref-number="239" id="idea239" data-nb-words="6" data-nb-chars="32">„Ne, ne, kdepak příteli, to&nbsp;ne!“</span></p>
        <p class="chunk" data-nb-ref-number="238" data-nb-words="5" data-nb-chars="30"><span class="idea" data-nb-ref-number="240" id="idea240" data-nb-words="5" data-nb-chars="30">„Ale proč, když jsme přátelé?“</span></p>
        <p class="chunk" data-nb-ref-number="239" data-nb-words="2" data-nb-chars="14"><span class="idea" data-nb-ref-number="241" id="idea241" data-nb-words="2" data-nb-chars="14">„Právě proto.“</span></p>
        <p class="chunk" data-nb-ref-number="240" data-nb-words="2" data-nb-chars="14"><span class="idea" data-nb-ref-number="242" id="idea242" data-nb-words="2" data-nb-chars="14">„Právě proto?“</span></p>
        <p class="chunk" data-nb-ref-number="241" data-nb-words="8" data-nb-chars="44"><span class="idea" data-nb-ref-number="243" id="idea243" data-nb-words="8" data-nb-chars="44">„Ano, protože od&nbsp;přítele se&nbsp;nesmí nic brát.“</span></p>
        <p class="chunk" data-nb-ref-number="242" data-nb-words="4" data-nb-chars="24"><span class="idea" data-nb-ref-number="244" id="idea244" data-nb-words="4" data-nb-chars="24">„Od nepřítele tedy ano?“</span></p>
        <p class="chunk" data-nb-ref-number="243" data-nb-words="14" data-nb-chars="81"><span class="idea" data-nb-ref-number="245" id="idea245" data-nb-words="14" data-nb-chars="81">„Spíš od&nbsp;cizího, například od&nbsp;mého kupce, kdyby mi&nbsp;chtěl dát zálohu, ten zloděj!“</span></p>
        <p class="chunk" data-nb-ref-number="244" data-nb-words="11" data-nb-chars="60"><span class="idea" data-nb-ref-number="246" id="idea246" data-nb-words="11" data-nb-chars="60">„Ale Lucie, jistě mám právo objednat si&nbsp;u&nbsp;vás nějaký obraz!“</span></p>
        <p class="chunk" data-nb-ref-number="245" data-nb-words="6" data-nb-chars="43"><span class="idea" data-nb-ref-number="247" id="idea247" data-nb-words="6" data-nb-chars="43">Zastavila se, aby mohla vyprsknout smíchem:</span></p>
        <p class="chunk" data-nb-ref-number="246" data-nb-words="39" data-nb-chars="189"><span class="idea" data-nb-ref-number="248" id="idea248" data-nb-words="39" data-nb-chars="189">„Vy a&nbsp;obraz ode mne? Chudinko, co&nbsp;byste s&nbsp;ním dělal? Získal jste si&nbsp;dost velkou zásluhu už&nbsp;tím, že&nbsp;jste se&nbsp;na&nbsp;ně&nbsp;podíval. Já&nbsp;přece dobře vím, že&nbsp;jsou to&nbsp;mazanice. Bylo by&nbsp;vám z&nbsp;nich nanic.“</span></p>
        <p class="chunk" data-nb-ref-number="247" data-nb-words="13" data-nb-chars="73"><span class="idea" data-nb-ref-number="249" id="idea249" data-nb-words="13" data-nb-chars="73">„Kdepak! Některé z&nbsp;nich byly docela roztomilé. A&nbsp;pak, je-li to&nbsp;můj vkus?“</span></p>
        <p class="chunk" data-nb-ref-number="248" data-nb-words="7" data-nb-chars="42"><span class="idea" data-nb-ref-number="250" id="idea250" data-nb-words="7" data-nb-chars="42">„To se&nbsp;od&nbsp;včerejška nějak nápadně změnil.“</span></p>
        <p class="chunk" data-nb-ref-number="249" data-nb-words="5" data-nb-chars="31"><span class="idea" data-nb-ref-number="251" id="idea251" data-nb-words="5" data-nb-chars="31">„A taková změna není dovolena?“</span></p>
        <p class="chunk" data-nb-ref-number="250" data-nb-words="4" data-nb-chars="22"><span class="idea" data-nb-ref-number="252" id="idea252" data-nb-words="4" data-nb-chars="22">„Ne, mezi přáteli ne.“</span></p>
        <p class="chunk" data-nb-ref-number="251" data-nb-words="4" data-nb-chars="33"><span class="idea" data-nb-ref-number="253" id="idea253" data-nb-words="4" data-nb-chars="33">„Lucie, namalujte mou podobiznu!“</span></p>
        <p class="chunk" data-nb-ref-number="252" data-nb-words="6" data-nb-chars="35"><span class="idea" data-nb-ref-number="254" id="idea254" data-nb-words="6" data-nb-chars="35">„I hleďme, teď chce zas podobiznu!“</span></p>
        <p class="chunk" data-nb-ref-number="253" data-nb-words="14" data-nb-chars="85"><span class="idea" data-nb-ref-number="255" id="idea255" data-nb-words="14" data-nb-chars="85">„Ale já&nbsp;to&nbsp;myslím docela vážně. Těm hlupákům, jež malujete, se&nbsp;přece jistě vyrovnám…“</span></p>
        <p class="chunk" data-nb-ref-number="254" data-nb-words="6" data-nb-chars="38"><span class="idea" data-nb-ref-number="256" id="idea256" data-nb-words="6" data-nb-chars="38">V&nbsp;nerozvážném nadšení mu&nbsp;stiskla ruku:</span></p>
        <p class="chunk" data-nb-ref-number="255" data-nb-words="1" data-nb-chars="7"><span class="idea" data-nb-ref-number="257" id="idea257" data-nb-words="1" data-nb-chars="7">„Milý!“</span></p>
        <p class="chunk" data-nb-ref-number="256" data-nb-words="4" data-nb-chars="19"><span class="idea" data-nb-ref-number="258" id="idea258" data-nb-words="4" data-nb-chars="19">„Co jste to&nbsp;řekla?“</span></p>
        <p class="chunk" data-nb-ref-number="257" data-nb-words="3" data-nb-chars="19"><span class="idea" data-nb-ref-number="259" id="idea259" data-nb-words="3" data-nb-chars="19">„Nic jsem neřekla.“</span></p>
        <p class="chunk" data-nb-ref-number="258" data-nb-words="6" data-nb-chars="30"><span class="idea" data-nb-ref-number="260" id="idea260" data-nb-words="6" data-nb-chars="30">„Ale já&nbsp;jsem to&nbsp;dobře slyšel.“</span></p>
        <p class="chunk" data-nb-ref-number="259" data-nb-words="6" data-nb-chars="28"><span class="idea" data-nb-ref-number="261" id="idea261" data-nb-words="6" data-nb-chars="28">„Tak si&nbsp;to&nbsp;nechte pro sebe!“</span></p>
        <p class="chunk" data-nb-ref-number="260" data-nb-words="19" data-nb-chars="115"><span class="idea" data-nb-ref-number="262" id="idea262" data-nb-words="19" data-nb-chars="115">„A ne, nenechám si&nbsp;to. Vrátím vám to&nbsp;dvojnásob… Milá… Milá… Namalujete mou podobiznu, viďte, že&nbsp;ano! Tak ujednáno?“</span></p>
        <p class="chunk" data-nb-ref-number="261" data-nb-words="3" data-nb-chars="26"><span class="idea" data-nb-ref-number="263" id="idea263" data-nb-words="3" data-nb-chars="26">„Máte nějakou fotografii?“</span></p>
        <p class="chunk" data-nb-ref-number="262" data-nb-words="3" data-nb-chars="15"><span class="idea" data-nb-ref-number="264" id="idea264" data-nb-words="3" data-nb-chars="15">„Ne, to&nbsp;nemám.“</span></p>
        <p class="chunk" data-nb-ref-number="263" data-nb-words="12" data-nb-chars="71"><span class="idea" data-nb-ref-number="265" id="idea265" data-nb-words="12" data-nb-chars="71">„Jak tedy chcete, abych to&nbsp;udělala? Nemohu vás přece malovat na&nbsp;ulici.“</span></p>
        <p class="chunk" data-nb-ref-number="264" data-nb-words="9" data-nb-chars="49"><span class="idea" data-nb-ref-number="266" id="idea266" data-nb-words="9" data-nb-chars="49">„Řekla jste mi, že&nbsp;býváte doma téměř denně sama.“</span></p>
        <p class="chunk" data-nb-ref-number="265" data-nb-words="12" data-nb-chars="65"><span class="idea" data-nb-ref-number="267" id="idea267" data-nb-words="12" data-nb-chars="65">„Ano, v&nbsp;ty&nbsp;dny, kdy maminka pracuje v&nbsp;továrně. Ale netroufám si…“</span></p>
        <p class="chunk" data-nb-ref-number="266" data-nb-words="8" data-nb-chars="38"><span class="idea" data-nb-ref-number="268" id="idea268" data-nb-words="8" data-nb-chars="38">„Vy se&nbsp;bojíte, že&nbsp;by&nbsp;nás někdo viděl?“</span></p>
        <p class="chunk" data-nb-ref-number="267" data-nb-words="6" data-nb-chars="32"><span class="idea" data-nb-ref-number="269" id="idea269" data-nb-words="6" data-nb-chars="32">„Ne, to&nbsp;ne. Nemáme tam sousedy.“</span></p>
        <p class="chunk" data-nb-ref-number="268" data-nb-words="4" data-nb-chars="21"><span class="idea" data-nb-ref-number="270" id="idea270" data-nb-words="4" data-nb-chars="21">„Tak čeho se&nbsp;bojíte?“</span></p>
        <p class="chunk" data-nb-ref-number="269" data-nb-words="1" data-nb-chars="13"><span class="idea" data-nb-ref-number="271" id="idea271" data-nb-words="1" data-nb-chars="13">Neodpověděla.</span></p>
        <p class="chunk" data-nb-ref-number="270" data-nb-words="34" data-nb-chars="200"><span class="idea" data-nb-ref-number="272" id="idea272" data-nb-words="34" data-nb-chars="200">Došli k&nbsp;zastávce. Třebaže tam kolem nich stáli lidé čekající na&nbsp;tramvaj, nebylo je&nbsp;téměř ani vidět; mlha milence stále osamocovala. Lucie se&nbsp;vyhýbala Petrovu pohledu. Vzal ji&nbsp;za&nbsp;obě ruce a&nbsp;něžně řekl:</span></p>
        <p class="chunk" data-nb-ref-number="271" data-nb-words="4" data-nb-chars="26"><span class="idea" data-nb-ref-number="273" id="idea273" data-nb-words="4" data-nb-chars="26">„Milá, drahá, nebojte se…“</span></p>
        <p class="chunk" data-nb-ref-number="272" data-nb-words="10" data-nb-chars="62"><span class="idea" data-nb-ref-number="274" id="idea274" data-nb-words="10" data-nb-chars="62">Zdvihla hlavu. Pohlíželi na&nbsp;sebe. Jejich oči byly tak poctivé!</span></p>
        <p class="chunk" data-nb-ref-number="273" data-nb-words="3" data-nb-chars="22"><span class="idea" data-nb-ref-number="275" id="idea275" data-nb-words="3" data-nb-chars="22">„Důvěřuji vám!“ řekla.</span></p>
        <p class="chunk" data-nb-ref-number="274" data-nb-words="8" data-nb-chars="42"><span class="idea" data-nb-ref-number="276" id="idea276" data-nb-words="8" data-nb-chars="42">A&nbsp;zavřela oči. Cítila, že&nbsp;je&nbsp;mu&nbsp;zasvěcena.</span></p>
        <p class="chunk" data-nb-ref-number="275" data-nb-words="14" data-nb-chars="84"><span class="idea" data-nb-ref-number="277" id="idea277" data-nb-words="14" data-nb-chars="84">Pustili si&nbsp;ruce. Tramvaj se&nbsp;chystala odjet. Petrův pohled byl tázavě upřen na&nbsp;Lucii.</span></p>
        <p class="chunk" data-nb-ref-number="276" data-nb-words="3" data-nb-chars="17"><span class="idea" data-nb-ref-number="278" id="idea278" data-nb-words="3" data-nb-chars="17">„Kdy?“ zeptal se.</span></p>
        <p class="chunk" data-nb-ref-number="277" data-nb-words="7" data-nb-chars="54"><span class="idea" data-nb-ref-number="279" id="idea279" data-nb-words="7" data-nb-chars="54">„Ve středu,“ odpověděla. „Přijďte kolem druhé hodiny…“</span></p>
        <p class="chunk" data-nb-ref-number="278" data-nb-words="16" data-nb-chars="82"><span class="idea" data-nb-ref-number="280" id="idea280" data-nb-words="16" data-nb-chars="82">A&nbsp;ještě než vstoupila do&nbsp;vozu, zase se&nbsp;tak šibalsky usmála a&nbsp;pošeptala mu&nbsp;do&nbsp;ucha:</span></p>
        <p class="chunk" data-nb-ref-number="279" data-nb-words="26" data-nb-chars="164"><span class="idea" data-nb-ref-number="281" id="idea281" data-nb-words="26" data-nb-chars="164">„Tu fotografii mi&nbsp;přece jen přineste. Nejsem takový umělec, abych dovedla malovat bez fotografie… Ale ano, ano, vždyť já&nbsp;vím, že&nbsp;nějaké máte, vy&nbsp;škodolibý taškáři!“</span></p>
        <hr>
        <p class="chunk" data-nb-ref-number="280" data-nb-words="209" data-nb-chars="1235"><span class="idea" data-nb-ref-number="282" id="idea282" data-nb-words="209" data-nb-chars="1235">PAŘÍŽSKÉ PŘEDMĚSTÍ za&nbsp;Malakovem. Ulice jako chrup s&nbsp;vylámanými zuby, mezi jednotlivými domy ještě nezastavěné pozemky, ztrácející se&nbsp;v&nbsp;pustých polích, a&nbsp;za&nbsp;prkennými ohradami chatrče hadrářů. Šedivé, kalné nebe leží nízko nad celým tím bezbarvým krajem; z&nbsp;jeho hubených boků dýmá mlha. Vzduch je&nbsp;syrový. Je&nbsp;snadné najít hledaný dům: jsou na&nbsp;té&nbsp;straně ulice jenom tři. Je&nbsp;to&nbsp;poslední z&nbsp;nich, naproti němu je&nbsp;prázdný pozemek. Má&nbsp;poschodí, dvorek ohrazený laťkovým plotem, dva nebo tři nuzné keříky, obdélníček zelinářské zahrady zaváté sněhem. Petr vešel docela tiše, neboť sníh ztlumil jeho kroky. Ale záclonky v&nbsp;přízemí se&nbsp;pohybují; a&nbsp;když se&nbsp;blíží ke&nbsp;dveřím, dveře se&nbsp;otvírají a&nbsp;Lucie stojí na&nbsp;prahu. V&nbsp;šeru chodby se&nbsp;vítají zadrhlým hlasem; a&nbsp;Lucie ho&nbsp;vede do&nbsp;první místnosti, používané za&nbsp;jídelnu. Tam maluje; stojan má&nbsp;postaven u&nbsp;okna. Zprvu nevědí, co&nbsp;by&nbsp;si&nbsp;řekli: přespříliš se&nbsp;v&nbsp;myšlenkách na&nbsp;toto setkání připravovali, a&nbsp;teď nechce žádná z&nbsp;připravených vět vyplynout na&nbsp;rty. A&nbsp;mluví spolu tlumeně, ačkoli v&nbsp;domě nikdo není. Snad právě proto. Sedí několik kroků od&nbsp;sebe a&nbsp;bojí se&nbsp;pohnout: Petr si&nbsp;ani neshrnul límec zimníku. Povídají si&nbsp;o&nbsp;tom, jaká je&nbsp;venku zima a&nbsp;kdy jezdí elektriky. Hrozně je&nbsp;oba mrzí, že&nbsp;se&nbsp;cítí tak hloupí.</span></p>
        <p class="chunk" data-nb-ref-number="281" data-nb-words="149" data-nb-chars="844"><span class="idea" data-nb-ref-number="283" id="idea283" data-nb-words="149" data-nb-chars="844">Lucie se&nbsp;konečně odhodlává a&nbsp;ptá se&nbsp;ho, zdali přinesl fotografie. A&nbsp;jakmile je&nbsp;vytáhl z&nbsp;kapsy, hned oba zase ožívají. Z&nbsp;těch obrázků se&nbsp;stávají prostředníci umožňující rozhovor; milenci teď už&nbsp;nejsou tak docela sami, dívají se&nbsp;teď na&nbsp;ně&nbsp;ještě jiné oči, a&nbsp;nejsou to&nbsp;oči stísňující. Petr měl dobrý nápad (ale záludného v&nbsp;něm nebylo nic); přinesl všechny své fotografie od&nbsp;tří let; na&nbsp;jedné z&nbsp;nich byl ještě v&nbsp;sukničce. Lucie se&nbsp;radostně směje a&nbsp;promlouvá k&nbsp;obrázku lichotivá, čtveračivá slůvka. Což je&nbsp;pro ženu něco slastnějšího než vidět, jak její milenec vypadal v&nbsp;útlém dětství? V&nbsp;duchu ho&nbsp;kolébá, kojí ho, ba&nbsp;málem sní, že&nbsp;ho&nbsp;sama porodila! A&nbsp;pak (och, není tak hloupá), je&nbsp;to&nbsp;velmi pohodlná záminka, aby tomu maličkému řekla všechno to, co&nbsp;nemůže říci velkému. Když se&nbsp;jí&nbsp;Petr ptá, která z&nbsp;fotografií se&nbsp;jí&nbsp;líbí nejvíce, bez váhání odpovídá:</span></p>
        <p class="chunk" data-nb-ref-number="282" data-nb-words="4" data-nb-chars="30"><span class="idea" data-nb-ref-number="284" id="idea284" data-nb-words="4" data-nb-chars="30">„Tady ten roztomilý človíček…“</span></p>
        <p class="chunk" data-nb-ref-number="283" data-nb-words="149" data-nb-chars="909"><span class="idea" data-nb-ref-number="285" id="idea285" data-nb-words="149" data-nb-chars="909">Jak je&nbsp;už&nbsp;vážný! Téměř vážnější než dnes. Ovšem, kdyby se&nbsp;odvážila (a zrovna se&nbsp;odvažuje) podívat se&nbsp;a&nbsp;srovnat s&nbsp;tím obrázkem dnešního Petra, uviděla by&nbsp;v&nbsp;jeho očích výraz odevzdanosti a&nbsp;radosti tak dětské, že&nbsp;není ani v&nbsp;očích toho dítěte; neboť oči dítěte, toho pečlivě ošetřovaného a&nbsp;hlídaného měšťánka, jsou jako ptáčata v&nbsp;kleci, která nemají dosti světla. A&nbsp;světlo přišlo, pravda, Lucie? Teď zase Petr chce vidět fotografie Luciiny. Ukazuje mu&nbsp;šestiletou holčičku s&nbsp;tlustým copem a&nbsp;s&nbsp;malým psíkem v&nbsp;náručí; a&nbsp;když se&nbsp;tak vidí, šibalsky si&nbsp;říká, že&nbsp;tenkrát nemilovala méně ani o&nbsp;mnoho rozdílněji; všechno, co&nbsp;měla v&nbsp;srdci, již tenkrát dávala svému Petrovi, svému psíčkovi: již tenkrát to&nbsp;dávala Petrovi, na&nbsp;něhož čekala. Ukázala také třináctiletou nebo snad čtrnáctiletou slečinku, koketně a&nbsp;trochu strojeně kroutící krčkem; naštěstí byl přitom v&nbsp;koutku rtů stále ten tichý čtveračivý úsměv, jako by&nbsp;říkal:</span></p>
        <p class="chunk" data-nb-ref-number="284" data-nb-words="10" data-nb-chars="50"><span class="idea" data-nb-ref-number="286" id="idea286" data-nb-words="10" data-nb-chars="50">„Víte, to&nbsp;já&nbsp;se&nbsp;jen tak bavím, vážně to&nbsp;nemyslím…“</span></p>
        <p class="chunk" data-nb-ref-number="285" data-nb-words="6" data-nb-chars="35"><span class="idea" data-nb-ref-number="287" id="idea287" data-nb-words="6" data-nb-chars="35">Teď již úplně zapomněli na&nbsp;rozpaky.</span></p>
        <p class="chunk" data-nb-ref-number="286" data-nb-words="235" data-nb-chars="1418"><span class="idea" data-nb-ref-number="288" id="idea288" data-nb-words="235" data-nb-chars="1418">Lucie začala načrtávat Petrův portrét. Protože teď se&nbsp;už&nbsp;nesměl hýbat a&nbsp;promluvit směl jen tu&nbsp;a&nbsp;tam nějaké slůvko, Lucie mluvila téměř stále sama. Původně se&nbsp;bála mlčení. A&nbsp;jak se&nbsp;to&nbsp;vždy stává upřímným lidem, když mluví trochu déle, brzy došlo k&nbsp;tomu, že&nbsp;se&nbsp;mu&nbsp;svěřovala s&nbsp;důvěrnostmi o&nbsp;sobě a&nbsp;o&nbsp;své rodině, jež původně nikterak nemínila vypravovat. Překvapilo ji, že&nbsp;se&nbsp;slyší tak mluvit, ale couvnout nebylo již možné: i&nbsp;Petrovo mlčení bylo jako svah, po&nbsp;němž splýval proud jejích slov… Vypravovala mu&nbsp;o&nbsp;svém dětství na&nbsp;malém městě. Pocházela z&nbsp;Tourainska. Její matka, dcera bohatých rodičů a&nbsp;vážených měšťanů, se&nbsp;zamilovala do&nbsp;učitele, venkovského synka. Její měšťanská rodina odepřela dát svolení k&nbsp;sňatku, ale milenci byli umínění; dívka čekala s&nbsp;ohláškami až&nbsp;do&nbsp;své dospělosti. Rodiče se&nbsp;k&nbsp;ní&nbsp;od&nbsp;toho sňatku neznali. Mladí manželé prožívali léta vyplněná láskou a&nbsp;nouzí. Manžel se&nbsp;vysiloval prací; a&nbsp;přišla nemoc. Žena statečně vzala na&nbsp;sebe i&nbsp;tuto novou strast: pracovala za&nbsp;dva. Její rodiče, zatvrzele setrvávající v&nbsp;uražené pýše, jí&nbsp;odmítali poskytnout sebemenší pomoc. Nemocný muž umřel několik měsíců před začátkem války. A&nbsp;matka s&nbsp;dcerou se&nbsp;nijak nesnažily navázat styky s&nbsp;matčinou rodinou. Ta&nbsp;by&nbsp;jistě byla Lucii přijala vlídně, kdyby sama přišla se&nbsp;žádostí o&nbsp;smír, neboť taková žádost by&nbsp;byla posuzována jako pokání za&nbsp;matčino chování. Ale to&nbsp;mohla pyšná rodina čekat! To&nbsp;by&nbsp;byly raději kamení chroupaly.</span></p>
        <p class="chunk" data-nb-ref-number="287" data-nb-words="137" data-nb-chars="791"><span class="idea" data-nb-ref-number="289" id="idea289" data-nb-words="137" data-nb-chars="791">Petr se&nbsp;divil tvrdému srdci těch měšťanů. Lucii se&nbsp;to&nbsp;nezdálo nijak zvláštní. „Patrně nevíte, že&nbsp;takových lidí je&nbsp;mnoho. A&nbsp;nejsou to&nbsp;lidé zlí. Ne, můj děd a&nbsp;babička jistě nejsou zlí a&nbsp;jistě se&nbsp;jen s&nbsp;bolestí přemáhali, aby nám nenapsali: ‚Vraťte se!‘ Ale jejich ješitnost byla příliš pokořena. A&nbsp;u&nbsp;takových lidí není nic tak silného jako ješitnost. Ta&nbsp;je&nbsp;silnější než všechno ostatní. Kdykoli jim někdo nějak ukřivdí, není to&nbsp;jenom křivda spáchaná na&nbsp;nich, nýbrž je&nbsp;to&nbsp;<em>Křivda</em>. Všichni ostatní jim křivdí, jenom oni jediní jsou vždycky v&nbsp;právu. A&nbsp;třebaže nejsou zlí (ne, oni opravdu nejsou zlí), raději by&nbsp;vás nechali vedle sebe pozvolna umřít hladem, než by&nbsp;uznali, že&nbsp;možná nejsou v&nbsp;právu! Ach, nejsou sami! Takových je! A&nbsp;ještě horších! Nebo myslíte, že&nbsp;se&nbsp;mýlím? Nejsou takoví, jak říkám?“</span></p>
        <p class="chunk" data-nb-ref-number="288" data-nb-words="117" data-nb-chars="734"><span class="idea" data-nb-ref-number="290" id="idea290" data-nb-words="117" data-nb-chars="734">Petr přemýšlel. A&nbsp;byl vzrušen, protože si&nbsp;říkal: Ale ano, jsou takoví… Najednou očima této dívenky uviděl chudobu srdce, pustinnou vyprahlost buržoazní třídy, jejímž byl členem; vyschlou, úplně vyčerpanou půdu, která pozvolna vysála všechny životní šťávy a&nbsp;již je&nbsp;neobnovuje, podobně jako asijské pouště, v&nbsp;nichž plodné řeky kapka za&nbsp;kapkou zmizely pod rozžhaveným pískem. I&nbsp;ty, o&nbsp;nichž se&nbsp;domnívají, že&nbsp;je&nbsp;milují, milují jenom jako svůj majetek; obětují je&nbsp;svému sobectví, své zatvrzelé pýše, svému omezenému, tvrdohlavému rozumu. Petr v&nbsp;této souvislosti zarmouceně myslil na&nbsp;své rodiče a&nbsp;sám na&nbsp;sebe. Mlčel. Okna v&nbsp;pokoji se&nbsp;zachvívala dalekou střelbou z&nbsp;děl. A&nbsp;Petr se&nbsp;rozpomněl na&nbsp;ty, kteří tam na&nbsp;frontě umírají, a&nbsp;zahořkle řekl:</span></p>
        <p class="chunk" data-nb-ref-number="289" data-nb-words="6" data-nb-chars="29"><span class="idea" data-nb-ref-number="291" id="idea291" data-nb-words="6" data-nb-chars="29">„A také toto je&nbsp;jejich dílo.“</span></p>
        <p class="chunk" data-nb-ref-number="290" data-nb-words="45" data-nb-chars="282"><span class="idea" data-nb-ref-number="292" id="idea292" data-nb-words="45" data-nb-chars="282">Ano, chraplavý štěkot vzdálených děl, světová válka, celá ta&nbsp;hrozná katastrofa – vyschlé srdce a&nbsp;nelidskost ješitné a&nbsp;omezené měšťanské vrstvy měla v&nbsp;tom všem velikou část odpovědnosti. A&nbsp;teď (a to&nbsp;bylo spravedlivé!) se&nbsp;obluda puštěná z&nbsp;řetězu již nezastaví, dokud nepohltí také ji.</span></p>
        <p class="chunk" data-nb-ref-number="291" data-nb-words="3" data-nb-chars="14"><span class="idea" data-nb-ref-number="293" id="idea293" data-nb-words="3" data-nb-chars="14">A&nbsp;Lucie řekla:</span></p>
        <p class="chunk" data-nb-ref-number="292" data-nb-words="4" data-nb-chars="20"><span class="idea" data-nb-ref-number="294" id="idea294" data-nb-words="4" data-nb-chars="20">„Tak je&nbsp;to&nbsp;správné.“</span></p>
        <p class="chunk" data-nb-ref-number="293" data-nb-words="38" data-nb-chars="215"><span class="idea" data-nb-ref-number="295" id="idea295" data-nb-words="38" data-nb-chars="215">Neboť aniž to&nbsp;tušila, myslila na&nbsp;totéž jako Petr. A&nbsp;Petr se&nbsp;zachvěl, když slyšel tu&nbsp;ozvěnu. „Ano, tak je&nbsp;to&nbsp;správné,“ řekl, „spravedlivé je&nbsp;všechno, co&nbsp;se&nbsp;děje. Tento svět byl již příliš stár; musil, musí zahynout.“</span></p>
        <p class="chunk" data-nb-ref-number="294" data-nb-words="9" data-nb-chars="58"><span class="idea" data-nb-ref-number="296" id="idea296" data-nb-words="9" data-nb-chars="58">A&nbsp;Lucie sklonila se&nbsp;smutnou rezignací hlavu a&nbsp;přisvědčila:</span></p>
        <p class="chunk" data-nb-ref-number="295" data-nb-words="1" data-nb-chars="6"><span class="idea" data-nb-ref-number="297" id="idea297" data-nb-words="1" data-nb-chars="6">„Ano.“</span></p>
        <p class="chunk" data-nb-ref-number="296" data-nb-words="18" data-nb-chars="136"><span class="idea" data-nb-ref-number="298" id="idea298" data-nb-words="18" data-nb-chars="136">Vážné dětské tváře, skloněné pod strašným Osudem a&nbsp;nesoucí pod mladým čelem, zbrázděným starostlivými vráskami, takové zoufalé myšlenky!</span></p>
        <p class="chunk" data-nb-ref-number="297" data-nb-words="189" data-nb-chars="1164"><span class="idea" data-nb-ref-number="299" id="idea299" data-nb-words="189" data-nb-chars="1164">V&nbsp;pokoji se&nbsp;šeřilo. Nebylo nijak teplo. Lucie měla již tak zkřehlé ruce, že&nbsp;zanechala práce; ale nedovolila Petrovi podívat se&nbsp;na&nbsp;ni. Přistoupili k&nbsp;oknu a&nbsp;dívali se&nbsp;na&nbsp;večer nad smutnými poli a&nbsp;lesnatými návršími. Fialové lesy tvořily půlkruh na&nbsp;zeleném nebi, posypaném světlým zlatým popraškem. Něco z&nbsp;duše Puvise de&nbsp;Chavannes se&nbsp;vznášelo prostorem. Kterési prosté Luciino slovo ukázalo, že&nbsp;umí vnímat takovou ztajenou harmonii. Skoro se&nbsp;tomu podivil. A&nbsp;jeho podiv se&nbsp;Lucie nedotkl nijak nepříjemně; odpověděla, že&nbsp;je&nbsp;přece možné cítit i&nbsp;to, co&nbsp;nedovedeme vyjádřit. Maluje-li tak špatně, není to&nbsp;jenom její vina. Z&nbsp;šetrnosti, možná špatně pojaté, nedokončila studia na&nbsp;malířském oddělení průmyslové školy. Ostatně k&nbsp;malování ji&nbsp;přivedla jenom chudoba. Nač malovat bez potřeby? Nebo Petr nemyslí, že&nbsp;téměř všichni umělci se&nbsp;uměním zabývají bez opravdové nutnosti, z&nbsp;ješitnosti, aby měli nějaké zaměstnání, nebo také proto, že&nbsp;se&nbsp;zprvu domnívají, že&nbsp;je&nbsp;to&nbsp;niterná potřeba, a&nbsp;potom se&nbsp;již nechtějí přiznat, že&nbsp;se&nbsp;mýlili? Umělcem by&nbsp;se&nbsp;měl stávat jenom ten, kdo naprosto nijak nemůže sám pro sebe uchovat všechno, co&nbsp;cítí, jenom ten, kdo toho v&nbsp;nitru má&nbsp;příliš mnoho.</span></p>
        <p class="chunk" data-nb-ref-number="298" data-nb-words="20" data-nb-chars="106"><span class="idea" data-nb-ref-number="300" id="idea300" data-nb-words="20" data-nb-chars="106">„Ale já&nbsp;toho v&nbsp;sobě mám tak zrovna pro jednoho – ne, pro dva,“ dodala, protože Petr zklamaně našpulil rty.</span></p>
        <p class="chunk" data-nb-ref-number="299" data-nb-words="22" data-nb-chars="139"><span class="idea" data-nb-ref-number="301" id="idea301" data-nb-words="22" data-nb-chars="139">Krásné zlaté odstíny oblohy temněly. Pustá pláň zase nabývala tvářnosti žalostně smutné. Petr se&nbsp;Lucie zeptal, zdali se&nbsp;v&nbsp;té&nbsp;samotě nebojí.</span></p>
        <p class="chunk" data-nb-ref-number="300" data-nb-words="2" data-nb-chars="13"><span class="idea" data-nb-ref-number="302" id="idea302" data-nb-words="2" data-nb-chars="13">„Nebojím se.“</span></p>
        <p class="chunk" data-nb-ref-number="301" data-nb-words="6" data-nb-chars="33"><span class="idea" data-nb-ref-number="303" id="idea303" data-nb-words="6" data-nb-chars="33">„Ani když se&nbsp;vracíte pozdě domů?“</span></p>
        <p class="chunk" data-nb-ref-number="302" data-nb-words="76" data-nb-chars="462"><span class="idea" data-nb-ref-number="304" id="idea304" data-nb-words="76" data-nb-chars="462">„Nehrozí zde žádné nebezpečí. Pařížští flinkové sem nechodí. Ti&nbsp;mají ustálené zvyky. Jsou to&nbsp;také takoví buržoové. A&nbsp;pak, máme zde v&nbsp;sousedství starého hadráře se&nbsp;psem. A&nbsp;vůbec: nebojím se. Ach, nijak se&nbsp;tím nechlubím! Není to&nbsp;statečnost nijak záslužná. Statečná nejsem. Ale ještě nikdy jsem neměla příležitost zažít opravdový strach. Možná že&nbsp;toho dne, kdy se&nbsp;s&nbsp;ním někde střetnu, budu zbabělejší než kterákoli jiná žena. Cožpak ví&nbsp;někdy člověk, co&nbsp;v&nbsp;něm vězí?“</span></p>
        <p class="chunk" data-nb-ref-number="303" data-nb-words="9" data-nb-chars="42"><span class="idea" data-nb-ref-number="305" id="idea305" data-nb-words="9" data-nb-chars="42">„Já vím, co&nbsp;všechno ve&nbsp;vás je,“ řekl Petr.</span></p>
        <p class="chunk" data-nb-ref-number="304" data-nb-words="18" data-nb-chars="87"><span class="idea" data-nb-ref-number="306" id="idea306" data-nb-words="18" data-nb-chars="87">„Ach, to&nbsp;je&nbsp;mnohem snadnější. Já&nbsp;to&nbsp;o&nbsp;vás také vím. O&nbsp;druhém to&nbsp;člověk vždycky ví&nbsp;líp.“</span></p>
        <p class="chunk" data-nb-ref-number="305" data-nb-words="81" data-nb-chars="512"><span class="idea" data-nb-ref-number="307" id="idea307" data-nb-words="81" data-nb-chars="512">Vlhký večerní chlad pronikal zavřenými okny. Petr se&nbsp;lehce zachvěl. Lucie postřehla, jak mu&nbsp;na&nbsp;šíji naskočila husí kůže, a&nbsp;odběhla mu&nbsp;připravit hrníček čokolády: ohřívala ji&nbsp;na&nbsp;lihovém vařiči. Posvačili. Lucie s&nbsp;mateřskou starostlivostí přikryla Petrovi ramena svým šálem, a&nbsp;Petr to&nbsp;přijímal jako kočka, která má&nbsp;radost z&nbsp;teplé látky. Myšlenky je&nbsp;znovu přivedly nazpět k&nbsp;Luciinu přerušenému vypravování. Petr se&nbsp;zeptal: „Teď, když jste, vaše maminka a&nbsp;vy, tak samy, tak docela samy, jistě se&nbsp;máte nesmírně rády.“</span></p>
        <p class="chunk" data-nb-ref-number="306" data-nb-words="8" data-nb-chars="46"><span class="idea" data-nb-ref-number="308" id="idea308" data-nb-words="8" data-nb-chars="46">„Ano,“ řekla Lucie, „měly jsme se&nbsp;velmi rády.“</span></p>
        <p class="chunk" data-nb-ref-number="307" data-nb-words="5" data-nb-chars="29"><span class="idea" data-nb-ref-number="309" id="idea309" data-nb-words="5" data-nb-chars="29"><em>„Měly?“</em> Zopakoval po&nbsp;ní&nbsp;Petr.</span></p>
        <p class="chunk" data-nb-ref-number="308" data-nb-words="77" data-nb-chars="426"><span class="idea" data-nb-ref-number="310" id="idea310" data-nb-words="77" data-nb-chars="426">„Och, milujeme se&nbsp;ještě stále!“ odpověděla Lucie, ale byla poněkud na&nbsp;rozpacích pro to&nbsp;slovo, jež jí&nbsp;tak nenadále uklouzlo. (Proč mu&nbsp;stále říkala víc, než chtěla? A&nbsp;on&nbsp;se&nbsp;přece na&nbsp;nic neptal, neodvažoval se&nbsp;ptát. Ale viděla, že&nbsp;jeho srdce se&nbsp;jí&nbsp;vyptává. A&nbsp;je&nbsp;tak příjemné svěřovat se&nbsp;někomu, když jsme se&nbsp;ještě nikdy nikomu svěřit nemohli. Ticho v&nbsp;celém domě i&nbsp;to&nbsp;šero v&nbsp;místnosti ji&nbsp;ponoukalo, aby se&nbsp;svěřila se&nbsp;vším.) Řekla:</span></p>
        <p class="chunk" data-nb-ref-number="309" data-nb-words="10" data-nb-chars="55"><span class="idea" data-nb-ref-number="311" id="idea311" data-nb-words="10" data-nb-chars="55">„Něco se&nbsp;již čtyři léta děje. Všichni lidé se&nbsp;změnili.“</span></p>
        <p class="chunk" data-nb-ref-number="310" data-nb-words="14" data-nb-chars="71"><span class="idea" data-nb-ref-number="312" id="idea312" data-nb-words="14" data-nb-chars="71">„To chcete říci, že&nbsp;vaše matka se&nbsp;změnila? Nebo že&nbsp;jste se&nbsp;změnila vy?“</span></p>
        <p class="chunk" data-nb-ref-number="311" data-nb-words="4" data-nb-chars="32"><span class="idea" data-nb-ref-number="313" id="idea313" data-nb-words="4" data-nb-chars="32">„Všichni lidé,“ opakovala Lucie.</span></p>
        <p class="chunk" data-nb-ref-number="312" data-nb-words="5" data-nb-chars="21"><span class="idea" data-nb-ref-number="314" id="idea314" data-nb-words="5" data-nb-chars="21">„A v&nbsp;čem se&nbsp;změnili?“</span></p>
        <p class="chunk" data-nb-ref-number="313" data-nb-words="47" data-nb-chars="268"><span class="idea" data-nb-ref-number="315" id="idea315" data-nb-words="47" data-nb-chars="268">„To se&nbsp;nedá říci. Ale je&nbsp;cítit, že&nbsp;všude, mezi známými, a&nbsp;dokonce i&nbsp;v&nbsp;rodinách, vzájemné styky nejsou již takové, jaké bývaly. Dnes nemá člověk nic jistého; ráno si&nbsp;říká: ‚Co uvidím dnes večer? Poznám jej?‘ Žijeme jako na&nbsp;prkně nad vodou, stále nám hrozí ztroskotání.“</span></p>
        <p class="chunk" data-nb-ref-number="314" data-nb-words="5" data-nb-chars="26"><span class="idea" data-nb-ref-number="316" id="idea316" data-nb-words="5" data-nb-chars="26">„Tak co&nbsp;se&nbsp;vlastně stalo?“</span></p>
        <p class="chunk" data-nb-ref-number="315" data-nb-words="49" data-nb-chars="272"><span class="idea" data-nb-ref-number="317" id="idea317" data-nb-words="49" data-nb-chars="272">„Nevím,“ řekla Lucie, „neumím to&nbsp;vysvětlit. Ale začalo to&nbsp;zároveň s&nbsp;válkou. Cosi je&nbsp;ve&nbsp;vzduchu. Kdekdo je&nbsp;rozrušen. V&nbsp;rodinách je&nbsp;vidět, jak ti, kteří se&nbsp;dříve nemohli obejít jeden bez druhého, jdou teď každý svou cestou. A&nbsp;každý běží, jako by&nbsp;byl zpit, s&nbsp;nosem na&nbsp;stopě.“</span></p>
        <p class="chunk" data-nb-ref-number="316" data-nb-words="3" data-nb-chars="15"><span class="idea" data-nb-ref-number="318" id="idea318" data-nb-words="3" data-nb-chars="15">„Ale kam běží?“</span></p>
        <p class="chunk" data-nb-ref-number="317" data-nb-words="55" data-nb-chars="310"><span class="idea" data-nb-ref-number="319" id="idea319" data-nb-words="55" data-nb-chars="310">„To nevím. A&nbsp;myslím, že&nbsp;ani oni to&nbsp;nevědí. Tam, kam je&nbsp;pohání náhoda a&nbsp;touha. Ženy si&nbsp;opatřují milence. Manželé zapomínají na&nbsp;manželky. A&nbsp;ti&nbsp;dobří lidé, kteří se&nbsp;v&nbsp;mírových dobách zdávali tak klidní a&nbsp;tak spořádaní! Všude je&nbsp;slyšet o&nbsp;rozvrácených manželstvích. A&nbsp;stejný poměr je&nbsp;mezi rodiči a&nbsp;dětmi. Má&nbsp;matka…“</span></p>
        <p class="chunk" data-nb-ref-number="318" data-nb-words="5" data-nb-chars="27"><span class="idea" data-nb-ref-number="320" id="idea320" data-nb-words="5" data-nb-chars="27">Zarazila se&nbsp;a&nbsp;potom dodala:</span></p>
        <p class="chunk" data-nb-ref-number="319" data-nb-words="7" data-nb-chars="32"><span class="idea" data-nb-ref-number="321" id="idea321" data-nb-words="7" data-nb-chars="32">„Má matka si&nbsp;také žije po&nbsp;svém.“</span></p>
        <p class="chunk" data-nb-ref-number="320" data-nb-words="6" data-nb-chars="35"><span class="idea" data-nb-ref-number="322" id="idea322" data-nb-words="6" data-nb-chars="35">Znovu se&nbsp;zarazila, ale přece řekla:</span></p>
        <p class="chunk" data-nb-ref-number="321" data-nb-words="28" data-nb-chars="174"><span class="idea" data-nb-ref-number="323" id="idea323" data-nb-words="28" data-nb-chars="174">„Je to&nbsp;ovšem docela přirozené. Je&nbsp;ještě mladá a&nbsp;neužila, chudinka, mnoho štěstí; neměla příležitost vybít ze&nbsp;sebe všechnu svou lásku. Má&nbsp;právo chtít ještě kus nového života.“</span></p>
        <p class="chunk" data-nb-ref-number="322" data-nb-words="7" data-nb-chars="37"><span class="idea" data-nb-ref-number="324" id="idea324" data-nb-words="7" data-nb-chars="37">Petr se&nbsp;zeptal: „Chce se&nbsp;znovu vdát?“</span></p>
        <p class="chunk" data-nb-ref-number="323" data-nb-words="14" data-nb-chars="88"><span class="idea" data-nb-ref-number="325" id="idea325" data-nb-words="14" data-nb-chars="88">Lucie zavrtěla hlavou. Vlastně ani neví… A&nbsp;Petr se&nbsp;neodvážil vyptávat se&nbsp;na&nbsp;podrobnosti.</span></p>
        <p class="chunk" data-nb-ref-number="324" data-nb-words="51" data-nb-chars="268"><span class="idea" data-nb-ref-number="326" id="idea326" data-nb-words="51" data-nb-chars="268">„Má mě&nbsp;ještě stále ráda. Ale takové, jak to&nbsp;bývalo, už&nbsp;to&nbsp;není. Teď se&nbsp;beze mne již obejde… Chudák maminka! Jistě by&nbsp;byla velice ztrápená, kdyby věděla, že&nbsp;její láska ke&nbsp;mně dnes již není v&nbsp;jejím srdci na&nbsp;prvním místě! Nikdy by&nbsp;nesvolila uznat to… Jak divný je&nbsp;život!“</span></p>
        <p class="chunk" data-nb-ref-number="325" data-nb-words="23" data-nb-chars="133"><span class="idea" data-nb-ref-number="327" id="idea327" data-nb-words="23" data-nb-chars="133">Lucie se&nbsp;usmívala něžně, smutně, a&nbsp;přece potutelně. Petr zlehka položil dlaň na&nbsp;její ruce, opřené o&nbsp;stůl, a&nbsp;zůstal tak nehybně sedět.</span></p>
        <p class="chunk" data-nb-ref-number="326" data-nb-words="4" data-nb-chars="27"><span class="idea" data-nb-ref-number="328" id="idea328" data-nb-words="4" data-nb-chars="27">„Jsme ubozí tvorové,“ řekl.</span></p>
        <p class="chunk" data-nb-ref-number="327" data-nb-words="4" data-nb-chars="28"><span class="idea" data-nb-ref-number="329" id="idea329" data-nb-words="4" data-nb-chars="28">Lucie po&nbsp;chvilce odpověděla:</span></p>
        <p class="chunk" data-nb-ref-number="328" data-nb-words="19" data-nb-chars="115"><span class="idea" data-nb-ref-number="330" id="idea330" data-nb-words="19" data-nb-chars="115">„My? Jak pokojně žijeme! Jiní lidé mají horečku. Válka. Továrny. Všechno to&nbsp;spěchá a&nbsp;štve se. Pracovat, žít, užít…“</span></p>
        <p class="chunk" data-nb-ref-number="329" data-nb-words="8" data-nb-chars="53"><span class="idea" data-nb-ref-number="331" id="idea331" data-nb-words="8" data-nb-chars="53">„Ano,“ řekl Petr, „chvíle vyměřená životu je&nbsp;krátká.“</span></p>
        <p class="chunk" data-nb-ref-number="330" data-nb-words="20" data-nb-chars="115"><span class="idea" data-nb-ref-number="332" id="idea332" data-nb-words="20" data-nb-chars="115">„O důvod víc, aby se&nbsp;nechvátalo!“ řekla Lucie. „To je&nbsp;pak člověk u&nbsp;cíle příliš brzy. Jděme raději drobnými krůčky.“</span></p>
        <p class="chunk" data-nb-ref-number="331" data-nb-words="13" data-nb-chars="73"><span class="idea" data-nb-ref-number="333" id="idea333" data-nb-words="13" data-nb-chars="73">„Ale když ta&nbsp;chvíle sama prchá tak rychle!“ dodal Petr. „Držme ji&nbsp;pevně.“</span></p>
        <p class="chunk" data-nb-ref-number="332" data-nb-words="36" data-nb-chars="195"><span class="idea" data-nb-ref-number="334" id="idea334" data-nb-words="36" data-nb-chars="195">„Však já&nbsp;ji&nbsp;držím, dobře ji&nbsp;držím,“ řekla Lucie, držíc ho&nbsp;za&nbsp;ruku. Tak spolu něžně nebo zas vážně rozmlouvali jako dobří staří přátelé. Ale přitom se&nbsp;měli na&nbsp;pozoru, aby byl stále mezi nimi stůl.</span></p>
        <p class="chunk" data-nb-ref-number="333" data-nb-words="48" data-nb-chars="295"><span class="idea" data-nb-ref-number="335" id="idea335" data-nb-words="48" data-nb-chars="295">A&nbsp;najednou si&nbsp;uvědomili, že&nbsp;v&nbsp;pokoji je&nbsp;tma. Petr chvatně vstal. Lucie ho&nbsp;nijak nezdržovala. Krátká chvíle uplynula. Báli se&nbsp;chvíle, která by&nbsp;možná teď přišla. Rozloučil se&nbsp;stejně stísněně, hlasem stejně tichým a&nbsp;zaškrceným, jako když přišel. Na&nbsp;prahu se&nbsp;jejich ruce téměř ani neodvážily stisku.</span></p>
        <p class="chunk" data-nb-ref-number="334" data-nb-words="65" data-nb-chars="405"><span class="idea" data-nb-ref-number="336" id="idea336" data-nb-words="65" data-nb-chars="405">Ale když se&nbsp;dveře zavřely a&nbsp;Petr již vycházel ze&nbsp;zahrádky, obrátil hlavu k&nbsp;přízemnímu oknu a&nbsp;v&nbsp;posledním měděném záblesku zimního soumraku uviděl na&nbsp;skle Luciinu siluetu, sledující ho&nbsp;vášnivým pohledem v&nbsp;tom nejistém ztlumeném světle. A&nbsp;vrátiv se&nbsp;k&nbsp;domu, přitiskl ústa na&nbsp;zavřené okno. Jejich rty se&nbsp;tou skleněnou přehradou políbily. Potom Lucie ustoupila do&nbsp;temna místnosti a&nbsp;záclonka okno opět zastřela.</span></p>
        <hr>
        <p class="chunk" data-nb-ref-number="335" data-nb-words="74" data-nb-chars="412"><span class="idea" data-nb-ref-number="337" id="idea337" data-nb-words="74" data-nb-chars="412">JIŽ ČTRNÁCT DNÍ NEVĚDĚLI, co&nbsp;se&nbsp;ve&nbsp;světě děje. Nezajímali se&nbsp;o&nbsp;to, že&nbsp;se&nbsp;v&nbsp;Paříži pilně zatýká a&nbsp;bez dlouhých okolků odsuzuje, že&nbsp;Německo uzavírá smlouvy a&nbsp;porušuje úmluvy, jež podepsalo, že&nbsp;vlády si&nbsp;pomáhají lžemi, že&nbsp;tisk běsní a&nbsp;armády vraždí. Nečetli noviny. O&nbsp;tom, že&nbsp;je&nbsp;kdesi kolem dokola válka, věděli stejně, jako věděli, že&nbsp;je&nbsp;na&nbsp;světě tyfus nebo chřipka; ale to&nbsp;se&nbsp;jich netýkalo, nechtěli na&nbsp;to&nbsp;myslet.</span></p>
        <p class="chunk" data-nb-ref-number="336" data-nb-words="71" data-nb-chars="410"><span class="idea" data-nb-ref-number="338" id="idea338" data-nb-words="71" data-nb-chars="410">Této noci se&nbsp;jim válka připomněla sama. Už&nbsp;leželi (vydávali v&nbsp;těch dnech ze&nbsp;svého srdce tolik, že&nbsp;večer bývali vždy vyčerpáni). Najednou zaslechli každý ve&nbsp;své městské čtvrti poplach a&nbsp;odmítali vstát a&nbsp;uchýlit se&nbsp;do&nbsp;sklepů. Zabořili hlavu do&nbsp;peřin, pod přikrývku jako děti, když se&nbsp;blíží bouře, ale vůbec ne&nbsp;ze&nbsp;strachu (byli přesvědčeni, že&nbsp;se&nbsp;jim nic zlého nestane), nýbrž jenom proto, aby mohli v&nbsp;klidu snít.</span></p>
        <p class="chunk" data-nb-ref-number="337" data-nb-words="25" data-nb-chars="141"><span class="idea" data-nb-ref-number="339" id="idea339" data-nb-words="25" data-nb-chars="141">Lucie poslouchala, jak vzduch v&nbsp;nočních temnotách duní, a&nbsp;přitom si&nbsp;myslila: Jak by&nbsp;to&nbsp;bylo krásné, slyšet tu&nbsp;bouři nad hlavou v&nbsp;jeho náručí!</span></p>
        <p class="chunk" data-nb-ref-number="338" data-nb-words="222" data-nb-chars="1322"><span class="idea" data-nb-ref-number="340" id="idea340" data-nb-words="222" data-nb-chars="1322">Petr si&nbsp;zacpával uši. Ať&nbsp;nic neruší jeho myšlenky! Usilovně se&nbsp;snažil nalézt na&nbsp;klávesnici vzpomínek zase píseň toho dne, melodickou nitku hodin od&nbsp;onoho prvního okamžiku, kdy vkročil do&nbsp;Luciina domu, všechny záchvěvy jejího hlasu, i&nbsp;nejnepatrnější její pohyby, postupné obrazy, chvatně zachycené jeho pohledem, stín víček, vlnu vzrušení, jež proběhla pod kůží jako záchvěv po&nbsp;vodě, úsměv, který se&nbsp;mihl na&nbsp;rtech jako paprsek, svou dlaň, jak ležela na&nbsp;obnažené vlahosti jejích vztažených rukou, ty&nbsp;drahocenné zlomky, jež se&nbsp;kouzelná obraznost lásky snažila sloučit v&nbsp;jediné objetí. Nedovoloval, aby mu&nbsp;do&nbsp;myšlenek vnikal ten ruch zvenčí. Vnější svět pro něj byl návštěvníkem nevítaným… Válka? Ale ano, vím to, vím. Že&nbsp;je&nbsp;tam? Ať&nbsp;počká! A&nbsp;válka trpělivě čekala za&nbsp;dveřmi. Věděla, že&nbsp;se&nbsp;dočká. On&nbsp;to&nbsp;také věděl; a&nbsp;právě proto se&nbsp;nijak nestyděl za&nbsp;své sobectví. Vlna smrti ho&nbsp;již zanedlouho odnese. Nebyl jí&nbsp;tedy ničím povinován předem. Vrať se&nbsp;sem, smrti, teprve v&nbsp;den splatnosti! A&nbsp;do&nbsp;té&nbsp;doby mlč! Ach, aspoň do&nbsp;toho neodvratného dne nechtěl ztratit ani nejmenší částečku vzácné lhůty; každá vteřina byla zrno zlata a&nbsp;on&nbsp;byl lakomec, který se&nbsp;zamilovaně laská se&nbsp;svým pokladem. To&nbsp;je&nbsp;mé, můj majetek! Nedotýkejte se&nbsp;mého klidu, mé&nbsp;lásky! Mé&nbsp;je&nbsp;to&nbsp;až&nbsp;do&nbsp;té&nbsp;chvíle… A&nbsp;až&nbsp;ta&nbsp;chvíle přijde? Možná, že&nbsp;nepřijde! Zázrak? Proč ne?</span></p>
        <p class="chunk" data-nb-ref-number="339" data-nb-words="159" data-nb-chars="909"><span class="idea" data-nb-ref-number="341" id="idea341" data-nb-words="159" data-nb-chars="909">Zatím však proud hodin a&nbsp;dnů stále plynul. V&nbsp;každé nové zatáčce mohutněl hukot peřejí. Petr a&nbsp;Lucie leželi v&nbsp;kocábce a&nbsp;slyšeli to. A&nbsp;teď se&nbsp;již nebáli. Ten mohutný hlas dokonce ukolébal jejich milostné snění jako hluboké tóny varhan. Až&nbsp;se&nbsp;ten jícen přiblíží, zavřou oči, přitisknou se&nbsp;k&nbsp;sobě ještě pevněji a&nbsp;všechno se&nbsp;to&nbsp;skončí naráz. Ten jícen zbavoval trapného přemýšlení o&nbsp;životě, který by&nbsp;byl, který by&nbsp;možná byl potom, v&nbsp;beznadějné budoucnosti. Neboť Lucie tušila, s&nbsp;jakými překážkami by&nbsp;se&nbsp;Petr setkal, kdyby se&nbsp;s&nbsp;ní&nbsp;chtěl oženit. A&nbsp;Petr, třebaže méně jasně (měl rád trochu nejasnosti), bál se&nbsp;jich také. Nač se&nbsp;dívat tak daleko dopředu? Život po&nbsp;tom jícnu, to&nbsp;bylo jako onen život po&nbsp;smrti, o&nbsp;němž se&nbsp;mluvívá v&nbsp;kostele. Tam prý se&nbsp;všichni zase shledáme; ale tak docela jisté to&nbsp;není. Jisté je&nbsp;jenom jedno: přítomnost. Naše přítomnost. Do&nbsp;té&nbsp;vrhněme bez jakékoli vypočítavosti celý svůj úděl věčnosti!</span></p>
        <p class="chunk" data-nb-ref-number="340" data-nb-words="441" data-nb-chars="2666"><span class="idea" data-nb-ref-number="342" id="idea342" data-nb-words="441" data-nb-chars="2666">Ještě méně než Petr se&nbsp;o&nbsp;okolní život starala Lucie. Válka ji&nbsp;nezajímala. Viděla v&nbsp;ní&nbsp;novou pohromu v&nbsp;řadě všech těch soužení, z&nbsp;nichž je&nbsp;utkán lidský život. Válce se&nbsp;diví jenom takoví lidé, kteří jsou chráněni před holými skutečnostmi. A&nbsp;dívenka, jež měla zkušenost předčasně vyspělou a&nbsp;znala boj o&nbsp;každodenní chléb, <em>panem quotidianum</em> (Bůh jej nikdy nedává zadarmo!), odhalovala svému příteli z&nbsp;bohaté měšťanské rodiny, že&nbsp;vražedná válka potměšile a&nbsp;ustavičně hubí chuďasy a&nbsp;zvláště ženy i&nbsp;pod lživým pláštíkem míru. Ale neříkala mu&nbsp;toho příliš mnoho, protože se&nbsp;bála, aby ho&nbsp;nezarmoutila; když viděla, jak bolestně ho&nbsp;vzrušují její řeči, mívala pocit, že&nbsp;je&nbsp;silnější než on, a&nbsp;byl to&nbsp;pocit plný lásky. Jako většina žen ani ona nepociťovala k&nbsp;jistým ošklivostem života ten fyzický i&nbsp;duševní odpor, který naplňoval zhnusením toho jinocha. Nebylo v&nbsp;ní&nbsp;nic buřičského. Dříve by&nbsp;byla za&nbsp;nejhorších životních okolností bez odporu dovedla vykonávat i&nbsp;odpuzující práce a&nbsp;jistě by&nbsp;z&nbsp;nich byla vyšla naprosto klidná a&nbsp;čisťounká, bez jediné poskvrny. Ale teď by&nbsp;to&nbsp;již nebyla dovedla, protože od&nbsp;té&nbsp;doby, co&nbsp;znala Petra, vštípila jí&nbsp;láska záliby a&nbsp;nechuti milovaného přítele; její vrozená povaha to&nbsp;však nebyla. Lucie byla od&nbsp;přirozenosti klidná a&nbsp;usměvavá, naprosto nijak pesimistická. Zádumčivost, mystická odpoutanost od&nbsp;života, to&nbsp;v&nbsp;její povaze nebylo. Život je, jaký je. Berme jej tak, jak je! Mohl být mnohem horší! Vrtkavost života (a Luciin život byl vždy nuzný, stálé shánění nejnutnějších životních potřeb, a&nbsp;to&nbsp;zvláště teď, za&nbsp;války) naučila ji&nbsp;bezstarostnosti o&nbsp;zítřek. A&nbsp;k&nbsp;tomu si&nbsp;přidejte, že&nbsp;této mladé svobodomyslné Francouzce byl naprosto cizí každý zájem o&nbsp;život posmrtný. Pozemský život jí&nbsp;stačil. Líbil se&nbsp;jí. Ale visí jenom na&nbsp;vlásku a&nbsp;vlásek se&nbsp;může přetrhnout tak snadno, že&nbsp;opravdu nestojí za&nbsp;to&nbsp;trápit se&nbsp;přemýšlením o&nbsp;zítřku. Vpíjejte, oči, dychtivě vpíjejte den, který vás v&nbsp;letu zalévá svým světlem! A&nbsp;pokud jde o&nbsp;to, co&nbsp;bude potom, svěř se, srdce mé, s&nbsp;naprostou důvěrou proudu… Vždyť nemůžeš dělat nic jiného… A&nbsp;není to&nbsp;teď, když máme lásku, rozkošné? Lucie dobře věděla, že&nbsp;to&nbsp;není nadlouho. Ale vždyť ani její život nebude trvat dlouho… Lucie se&nbsp;tedy velmi málo podobala mladíčkovi, jenž ji&nbsp;miloval a&nbsp;jehož milovala, útlému, vášnivému a&nbsp;nervóznímu, šťastnému i&nbsp;nešťastnému, radujícímu se&nbsp;i&nbsp;trpícímu vždycky horoucně, vzdávajícímu se&nbsp;i&nbsp;vzpouzejícímu se&nbsp;vždycky vášnivě a&nbsp;milovanému od&nbsp;ní&nbsp;právě proto, že&nbsp;se&nbsp;jí&nbsp;tak málo podobal. Ale oba se&nbsp;shodovali v&nbsp;němé vůli nevidět budoucnost; ona to&nbsp;chtěla z&nbsp;bezstarostnosti zpívajícího potůčku smířeného se&nbsp;vším, co&nbsp;přijde, a&nbsp;on&nbsp;z&nbsp;horoucí negace, která se&nbsp;vrhá do&nbsp;jícnu přítomnosti a&nbsp;vzpírá se&nbsp;z&nbsp;ní&nbsp;vyjít.</span></p>
        <hr>
        <p class="chunk" data-nb-ref-number="341" data-nb-words="103" data-nb-chars="679"><span class="idea" data-nb-ref-number="343" id="idea343" data-nb-words="103" data-nb-chars="679">STARŠÍ BRATR OPĚT PŘIJEL na&nbsp;několikadenní dovolenou. Hned prvního večera zpozoroval, že&nbsp;se&nbsp;v&nbsp;rodinném ovzduší něco změnilo. Co? Nebyl by&nbsp;dovedl říci co, ale bylo mu&nbsp;to&nbsp;nepříjemné. Lidský duch má&nbsp;tykadla, která vnímají i&nbsp;na&nbsp;dálku, ještě než vědomí může vnímaný předmět zjistit hmatem. A&nbsp;nejjemnější bývají tykadla ješitnosti. Filipova tykadla se&nbsp;chvěla, hledala a&nbsp;divila se: něco jim chybělo… Což tu&nbsp;neměl obvyklý kruh lásky, přinášející mu&nbsp;jako vždy daň uctivých pozorností? Což neměl pozorné posluchačstvo, jemuž skoupě odměřoval svá vyprávění? Neměl tam rodiče zahrnující ho&nbsp;rozněžnělým obdivem? Neměl mladšího bratra? Ach, pozor, právě on, Petr, neplní své rodinné povinnosti.</span></p>
        <p class="chunk" data-nb-ref-number="342" data-nb-words="166" data-nb-chars="1026"><span class="idea" data-nb-ref-number="344" id="idea344" data-nb-words="166" data-nb-chars="1026">Byl ovšem zde, ale neprojevoval staršímu bratrovi dosti horlivou pozornost. Nedožadoval se, jak to&nbsp;dělával dříve, aby mu&nbsp;Filip vypravoval o&nbsp;svých důvěrných zážitcích (Filip mu&nbsp;s&nbsp;oblibou takové důvěrnosti odpíral). Žalostná sebeláska! Filip, ačkoli dříve k&nbsp;dychtivým otázkám mladšího bratra vždycky předstíral povýšenou a&nbsp;výsměšnou nechuť, tentokrát byl uražen, že&nbsp;se&nbsp;ho&nbsp;Petr nevyptává. A&nbsp;snažil se&nbsp;sám ho&nbsp;k&nbsp;tomu přimět: stal se&nbsp;hovornějším a&nbsp;pohlížel přitom na&nbsp;Petra, jako by&nbsp;ho&nbsp;chtěl upozornit, že&nbsp;to&nbsp;mluví pro něho. Jindy by&nbsp;se&nbsp;byl Petr zachvěl radostí a&nbsp;ihned by&nbsp;se&nbsp;byl chopil takové výzvy. Teď však nechával Filipa, aby si, chce-li, sám hledal náměty, kterými by&nbsp;upoutal zájem svých posluchačů. Filip tím byl podrážděn a&nbsp;zkusil mluvit ironicky. Ale Petr, místo aby se&nbsp;vzrušil, rozvážně odpověděl tónem stejně nenuceným. Filip chtěl debatovat, rozčiloval se, rozumoval. Teprve po&nbsp;chvíli si&nbsp;uvědomil, že&nbsp;řeční sám. Petr se&nbsp;na&nbsp;něho díval, jako by&nbsp;mu&nbsp;říkal: „Jen si&nbsp;mluv, přítelíčku! Když tě&nbsp;to&nbsp;baví! Jen mluv! Poslouchám tě…“</span></p>
        <p class="chunk" data-nb-ref-number="343" data-nb-words="8" data-nb-chars="48"><span class="idea" data-nb-ref-number="345" id="idea345" data-nb-words="8" data-nb-chars="48">A&nbsp;na&nbsp;rtech nestoudný úsměv… Úlohy byly vyměněny.</span></p>
        <p class="chunk" data-nb-ref-number="344" data-nb-words="80" data-nb-chars="517"><span class="idea" data-nb-ref-number="346" id="idea346" data-nb-words="80" data-nb-chars="517">Filip zmlkl; hrozně ho&nbsp;to&nbsp;mrzelo. Pozoroval teď mnohem pozorněji toho mladšího bratra, který se&nbsp;o&nbsp;něj už&nbsp;nezajímal. Jak se&nbsp;změnil! Rodiče, vídající ho&nbsp;denně, nepozorovali nic, ale pronikavé a&nbsp;mimoto žárlivé oči Filipovy již nenalézaly po&nbsp;několikaměsíční nepřítomnosti známý výraz bratrovy tváře. Petr vypadal šťastně, unyle, opojeně, zasněně; byl netečný k&nbsp;lidem, nevšímavý k&nbsp;věcem; vznášel se&nbsp;v&nbsp;ovzduší nějakého slastného snu jako dospívající dívka. A&nbsp;Filip cítil, že&nbsp;on&nbsp;sám neznamená v&nbsp;duši mladšího bratra již nic.</span></p>
        <p class="chunk" data-nb-ref-number="345" data-nb-words="147" data-nb-chars="859"><span class="idea" data-nb-ref-number="347" id="idea347" data-nb-words="147" data-nb-chars="859">Protože stejně jako v&nbsp;pozorování jiných byl zkušený v&nbsp;rozboru vlastního nitra, brzy si&nbsp;uvědomil svou rozmrzelost a&nbsp;hned ji&nbsp;zesměšnil sám sobě. Odvrhl ješitnost a&nbsp;zajímal se&nbsp;teď o&nbsp;Petra. Snažil se&nbsp;najít tajemství té&nbsp;jeho proměny. Velmi rád by&nbsp;ho&nbsp;byl požádal, aby se&nbsp;mu&nbsp;svěřil, ale takovým otázkám nebyl zvyklý; a&nbsp;ostatně Petr, jak se&nbsp;zdálo, nijak po&nbsp;tom netoužil. S&nbsp;netečným a&nbsp;posměšným klidem se&nbsp;díval na&nbsp;Filipa, jak se&nbsp;neobratně namáhá přimět ho&nbsp;k&nbsp;řeči; ruce maje v&nbsp;kapsách, usmívaje se, v&nbsp;myšlenkách zatoulán kamsi jinam, pohvizduje si&nbsp;tichý nápěv, odpovídal neurčitě, ani dobře neposlouchaje, co&nbsp;se&nbsp;ho&nbsp;Filip ptá, a&nbsp;potom se&nbsp;ihned vracel do&nbsp;svého myšlenkového světa. Dobrou noc! A&nbsp;byl pryč. Zbyl z&nbsp;něho jenom odraz ve&nbsp;vodě, unikající mezi prsty. – A&nbsp;Filip si&nbsp;teď jako odmítnutý milenec uvědomoval cenu a&nbsp;pociťoval svůdnost tajemství toho srdce, jež ztratil.</span></p>
        <p class="chunk" data-nb-ref-number="346" data-nb-words="139" data-nb-chars="774"><span class="idea" data-nb-ref-number="348" id="idea348" data-nb-words="139" data-nb-chars="774">Vysvětlení celé záhady se&nbsp;mu&nbsp;dostalo náhodou. Když se&nbsp;večer vracel po&nbsp;Montparnaském bulváru, střetl se&nbsp;ve&nbsp;tmě s&nbsp;Petrem a&nbsp;s&nbsp;Lucií. Zalekl se, že&nbsp;ho&nbsp;snad uviděli. Ale oni si&nbsp;téměř nevšímali, co&nbsp;je&nbsp;kolem nich. Tiskli se&nbsp;k&nbsp;sobě; Petr měl paži přiloženou na&nbsp;paži Luciině a&nbsp;svíral v&nbsp;dlani její ruku s&nbsp;prsty vpletenými mezi prsty jeho; tak šli drobnými kroky s&nbsp;dychtivou a&nbsp;nenasytnou něhou Erota a&nbsp;Psychy ležících na&nbsp;svatebním loži ve&nbsp;Farneském paláci. V&nbsp;objetí pohledů splývali v&nbsp;jeden celek. Filip se&nbsp;opřel o&nbsp;strom a&nbsp;pohlížel za&nbsp;nimi, jak jdou, zastavují se, jdou dále a&nbsp;ztrácejí se&nbsp;v&nbsp;šeru. A&nbsp;srdce měl plné soucitu s&nbsp;těmi dvěma dětmi. Říkal si: Můj život je&nbsp;obětován. Budiž! Ale není spravedlivé brát život také těm dvěma. Kdybych aspoň mohl svým životem vykoupit jejich štěstí!</span></p>
        <p class="chunk" data-nb-ref-number="347" data-nb-words="178" data-nb-chars="1017"><span class="idea" data-nb-ref-number="349" id="idea349" data-nb-words="178" data-nb-chars="1017">Druhého dne Petr přes svou zdvořilou nevšímavost nejasně postřehl – ne&nbsp;hned, to&nbsp;je&nbsp;pravda, teprve po&nbsp;krátké úvaze – laskavý bratrův tón, když s&nbsp;ním mluvil. Tu&nbsp;se&nbsp;napolo probudil ze&nbsp;zasněnosti a&nbsp;uviděl na&nbsp;něm zase ty&nbsp;dobré oči, jež u&nbsp;něho již neznal. Filip na&nbsp;něj pohlížel tak jasně, že&nbsp;Petr měl dojem, jako by&nbsp;ho&nbsp;ten pohled zpytavě zkoumal; a&nbsp;neobratně pospíšil zastřít své tajemství. Ale Filip se&nbsp;usmál, vstal, položil mu&nbsp;ruku na&nbsp;rameno a&nbsp;navrhl mu, aby si&nbsp;vyšli na&nbsp;procházku. Nemohl odolat té&nbsp;nové důvěře, která mu&nbsp;byla zase projevena; šli spolu do&nbsp;nedaleké Lucemburské zahrady. Filip nechal ruku na&nbsp;bratrově rameni; a&nbsp;Petr byl hrdý na&nbsp;obnovené přátelství. Jazyk se&nbsp;mu&nbsp;rozvázal. Vzrušeně mluvil o&nbsp;věcech duchovních, o&nbsp;knihách, jež četli, o&nbsp;svých úvahách o&nbsp;člověku, o&nbsp;svých nových zkušenostech, o&nbsp;všem – vyjma o&nbsp;námětu, na&nbsp;který oba myslili. Bylo to&nbsp;jakoby obapolná tichá dohoda. Blažil je&nbsp;pocit, že&nbsp;přes vzájemnou důvěru je&nbsp;mezi nimi tajemství. Rozmlouvaje s&nbsp;bratrem, Petr přemítal: Ví&nbsp;to? Ale jak by&nbsp;to&nbsp;mohl vědět?</span></p>
        <p class="chunk" data-nb-ref-number="348" data-nb-words="17" data-nb-chars="95"><span class="idea" data-nb-ref-number="350" id="idea350" data-nb-words="17" data-nb-chars="95">Filip se&nbsp;na&nbsp;něho díval, jak klidně mluví, a&nbsp;usmíval se. Nakonec se&nbsp;Petr uprostřed věty zarazil…</span></p>
        <p class="chunk" data-nb-ref-number="349" data-nb-words="3" data-nb-chars="18"><span class="idea" data-nb-ref-number="351" id="idea351" data-nb-words="3" data-nb-chars="18">„Proč se&nbsp;usmíváš?“</span></p>
        <p class="chunk" data-nb-ref-number="350" data-nb-words="8" data-nb-chars="40"><span class="idea" data-nb-ref-number="352" id="idea352" data-nb-words="8" data-nb-chars="40">„Jen tak. Dívám se&nbsp;na&nbsp;tebe. Mám radost.“</span></p>
        <p class="chunk" data-nb-ref-number="351" data-nb-words="10" data-nb-chars="55"><span class="idea" data-nb-ref-number="353" id="idea353" data-nb-words="10" data-nb-chars="55">Stiskli si&nbsp;ruce. Když se&nbsp;vraceli domů, Filip se&nbsp;zeptal:</span></p>
        <p class="chunk" data-nb-ref-number="352" data-nb-words="2" data-nb-chars="14"><span class="idea" data-nb-ref-number="354" id="idea354" data-nb-words="2" data-nb-chars="14">„Jsi šťasten?“</span></p>
        <p class="chunk" data-nb-ref-number="353" data-nb-words="3" data-nb-chars="19"><span class="idea" data-nb-ref-number="355" id="idea355" data-nb-words="3" data-nb-chars="19">Petr mlčky přikývl.</span></p>
        <p class="chunk" data-nb-ref-number="354" data-nb-words="10" data-nb-chars="54"><span class="idea" data-nb-ref-number="356" id="idea356" data-nb-words="10" data-nb-chars="54">„Máš pravdu, hochu. Štěstí je&nbsp;krásné. Užij ho&nbsp;za&nbsp;mne…“</span></p>
        <p class="chunk" data-nb-ref-number="355" data-nb-words="67" data-nb-chars="402"><span class="idea" data-nb-ref-number="357" id="idea357" data-nb-words="67" data-nb-chars="402">Aby ho&nbsp;neznepokojil, Filip se&nbsp;za&nbsp;této dovolené ani slovem nezmínil, že&nbsp;také Petrův ročník bude již brzy povolán na&nbsp;vojnu. Ale v&nbsp;den odjezdu se&nbsp;neubránil, aby neřekl, jak ho&nbsp;to&nbsp;trápí, že&nbsp;i&nbsp;Petr bude zanedlouho podroben krušným útrapám, jež on&nbsp;sám tak dobře zná. Čelo zamilovaného jinocha přelétl jenom nepatrný stín. Svraštil mírně obočí, zamžikal očima, jako by&nbsp;odháněl nějaký nepříjemný obraz, a&nbsp;řekl:</span></p>
        <p class="chunk" data-nb-ref-number="356" data-nb-words="15" data-nb-chars="68"><span class="idea" data-nb-ref-number="358" id="idea358" data-nb-words="15" data-nb-chars="68">„Ach co! To&nbsp;má&nbsp;ještě čas! <em>Chi lo&nbsp;sa?</em> Kdopak ví, zdali k&nbsp;tomu dojde?“</span></p>
        <p class="chunk" data-nb-ref-number="357" data-nb-words="7" data-nb-chars="38"><span class="idea" data-nb-ref-number="359" id="idea359" data-nb-words="7" data-nb-chars="38">„To se&nbsp;ví&nbsp;naprosto jistě,“ řekl Filip.</span></p>
        <p class="chunk" data-nb-ref-number="358" data-nb-words="20" data-nb-chars="126"><span class="idea" data-nb-ref-number="360" id="idea360" data-nb-words="20" data-nb-chars="126">„A já&nbsp;zas vím naprosto jistě,“ odpověděl Petr, protože bratrovo naléhání ho&nbsp;vydráždilo, „že já&nbsp;zabíjet nebudu, až&nbsp;tam přijdu.“</span></p>
        <p class="chunk" data-nb-ref-number="359" data-nb-words="23" data-nb-chars="131"><span class="idea" data-nb-ref-number="361" id="idea361" data-nb-words="23" data-nb-chars="131">A&nbsp;Filip mu&nbsp;neodporoval; jenom se&nbsp;smutně usmál, neboť věděl, co&nbsp;dovede udělat neúprosná stádní síla ze&nbsp;slabých duší a&nbsp;z&nbsp;jejich vůle.</span></p>
        <hr>
        <p class="chunk" data-nb-ref-number="360" data-nb-words="119" data-nb-chars="748"><span class="idea" data-nb-ref-number="362" id="idea362" data-nb-words="119" data-nb-chars="748">BŘEZEN SE&nbsp;VRÁTIL a&nbsp;s&nbsp;ním delší den a&nbsp;první ptačí zpěvy. Ale zároveň s&nbsp;délkou dnů vzrůstaly také příšerné válečné plameny. Vzduch se&nbsp;horečně tetelil očekáváním jara a&nbsp;očekáváním zkázy. Bylo slyšet, jak sílí obludné dunění a&nbsp;jak se&nbsp;srážejí zbraně miliónů nepřátel, shromažďovaných již několik měsíců za&nbsp;hrázemi zákopů a&nbsp;přichystaných zaplavit jako bouřlivý mořský příboj celou střední Francii i&nbsp;s&nbsp;hlavním městem. Stín děsivých pověstí předcházel tuto pohromu: fantastické zprávy o&nbsp;otravných plynech, o&nbsp;jedech, jimiž bude naplněn všechen vzduch a&nbsp;jež prý se&nbsp;snesou na&nbsp;celé rozsáhlé kraje a&nbsp;všechno živé v&nbsp;nich zničí jako dusivá oblaka ze&nbsp;sopky Mont Pelé. Také návštěvy německých letadel, čím dál tím častější, dovedně udržovaly vzrušení v&nbsp;celé Paříži.</span></p>
        <p class="chunk" data-nb-ref-number="361" data-nb-words="94" data-nb-chars="580"><span class="idea" data-nb-ref-number="363" id="idea363" data-nb-words="94" data-nb-chars="580">Petr a&nbsp;Lucie se&nbsp;stále vzpírali vědět něco z&nbsp;toho, co&nbsp;se&nbsp;dálo v&nbsp;jejich okolí; ale mírná všeobecná rozjitřenost, kterou bezděky vdechovali také oni v&nbsp;tom vzduchu obtěžkaném hrozbami, rozněcovala touhu, jež kvasila v&nbsp;jejich mladých tělech. Tři válečná léta nakazila evropské duše mravní lehkomyslností a&nbsp;ta&nbsp;vnikla i&nbsp;do&nbsp;duší nejpočestnějších. A&nbsp;Petr a&nbsp;Lucie neměli náboženské víry. Ale byli chráněni jemností svých srdcí, svým pudovým studem. Jenže potají se&nbsp;rozhodli, že&nbsp;se&nbsp;jeden druhému oddají, ještě než je&nbsp;od&nbsp;sebe oddělí slepá lidská krutost. Ještě si&nbsp;to&nbsp;neřekli. Až&nbsp;jednou večer.</span></p>
        <p class="chunk" data-nb-ref-number="362" data-nb-words="203" data-nb-chars="1284"><span class="idea" data-nb-ref-number="364" id="idea364" data-nb-words="203" data-nb-chars="1284">Jednou nebo dvakrát týdně zůstávala Luciina matka v&nbsp;továrně na&nbsp;noční práci. V&nbsp;takových nocích Lucie, aby nebyla v&nbsp;pusté městské čtvrti sama doma, spávala v&nbsp;Paříži u&nbsp;přítelkyně. Nikdo ji&nbsp;nehlídal. A&nbsp;milenci využívali této volnosti a&nbsp;trávívali část večera spolu; někdy si&nbsp;také zašli na&nbsp;skromnou večeři do&nbsp;některé restaurace. Když tak jednou v&nbsp;polovici března vyšli od&nbsp;večeře, uslyšeli signály leteckého poplachu. Uchýlili se&nbsp;jako před náhlým lijákem do&nbsp;nejbližšího krytu a&nbsp;chvíli se&nbsp;bavili pozorováním svých náhodných sousedů. Protože však nebezpečí se&nbsp;zdálo ještě daleko nebo snad již zažehnáno, třebaže nic neoznamovalo konec poplachu, Petr a&nbsp;Lucie se&nbsp;vydali, vesele žvatlajíce, zase na&nbsp;cestu, neboť se&nbsp;nechtěli vrátit domů příliš pozdě. Šli starou, tmavou a&nbsp;úzkou uličkou nedaleko sv. Sulpicia. Zrovna prošli kolem fiakru, stojícího před širokými vraty; kůň i&nbsp;kočí spali. Sotva ušli asi dvacet kroků po&nbsp;protějším chodníku, všechno kolem nich se&nbsp;náhle zatřáslo: oslňující rudý záblesk, rachotivé hromové zadunění, déšť vytrhaných prejzů a&nbsp;rozbitých oken. Ve&nbsp;výklenku domu, který v&nbsp;těch místech prudce vybíhal do&nbsp;uličky, se&nbsp;přitiskli ke&nbsp;zdi a&nbsp;jejich těla se&nbsp;křečovitě objala. V&nbsp;záři toho záblesku uviděli ve&nbsp;svých očích lásku i&nbsp;hrůzu. A&nbsp;když je&nbsp;zahalila zase noc, Luciin hlas zaprosil:</span></p>
        <p class="chunk" data-nb-ref-number="363" data-nb-words="4" data-nb-chars="22"><span class="idea" data-nb-ref-number="365" id="idea365" data-nb-words="4" data-nb-chars="22">„Ne! Já&nbsp;ještě nechci!“</span></p>
        <p class="chunk" data-nb-ref-number="364" data-nb-words="97" data-nb-chars="545"><span class="idea" data-nb-ref-number="366" id="idea366" data-nb-words="97" data-nb-chars="545">A&nbsp;Petr ucítil na&nbsp;rtech její rty a&nbsp;vášnivé zuby. Stáli tak v&nbsp;objetí a&nbsp;chvěli se&nbsp;v&nbsp;temnotách ulice. Na&nbsp;několik kroků od&nbsp;nich lidé, kteří vyběhli z&nbsp;domů, vytahovali z&nbsp;trosek rozbitého fiakru dokonávajícího kočího a&nbsp;potom šli zrovna kolem nich; z&nbsp;nešťastníkova těla kapala krev. Petr a&nbsp;Lucie stáli strnulí hrůzou a&nbsp;přitisknutí k&nbsp;sobě tak těsně, že&nbsp;se&nbsp;jim potom, když se&nbsp;v&nbsp;nich probudilo zase vědomí, zdálo, že&nbsp;jejich těla byla v&nbsp;tom objetí nahá. Uvolnili si&nbsp;ruce a&nbsp;rty semknuté jako kořeny a&nbsp;vpíjející milovanou bytost. A&nbsp;oba se&nbsp;najednou rozechvěli.</span></p>
        <p class="chunk" data-nb-ref-number="365" data-nb-words="11" data-nb-chars="79"><span class="idea" data-nb-ref-number="367" id="idea367" data-nb-words="11" data-nb-chars="79">„Pojďme domů!“ řekla Lucie, zachvácena jakousi posvátnou hrůzou. A&nbsp;odváděla ho.</span></p>
        <p class="chunk" data-nb-ref-number="366" data-nb-words="10" data-nb-chars="60"><span class="idea" data-nb-ref-number="368" id="idea368" data-nb-words="10" data-nb-chars="60">„Lucie, viď, že&nbsp;mě&nbsp;nenecháš odejít z&nbsp;tohoto života, dokud…?“</span></p>
        <p class="chunk" data-nb-ref-number="367" data-nb-words="15" data-nb-chars="82"><span class="idea" data-nb-ref-number="369" id="idea369" data-nb-words="15" data-nb-chars="82">„Ó bože!“ řekla Lucie a&nbsp;stiskla mu&nbsp;ruku. „Taková myšlenka by&nbsp;byla horší než smrt!“</span></p>
        <p class="chunk" data-nb-ref-number="368" data-nb-words="4" data-nb-chars="24"><span class="idea" data-nb-ref-number="370" id="idea370" data-nb-words="4" data-nb-chars="24">„Miláčku!“ řekli si&nbsp;oba.</span></p>
        <p class="chunk" data-nb-ref-number="369" data-nb-words="3" data-nb-chars="19"><span class="idea" data-nb-ref-number="371" id="idea371" data-nb-words="3" data-nb-chars="19">Znovu se&nbsp;zastavili.</span></p>
        <p class="chunk" data-nb-ref-number="370" data-nb-words="13" data-nb-chars="73"><span class="idea" data-nb-ref-number="372" id="idea372" data-nb-words="13" data-nb-chars="73">„Kdy budu tvůj?“ zeptal se. (Nebyl by&nbsp;se&nbsp;odvážil zeptat: „Kdy budeš má?“)</span></p>
        <p class="chunk" data-nb-ref-number="371" data-nb-words="8" data-nb-chars="36"><span class="idea" data-nb-ref-number="373" id="idea373" data-nb-words="8" data-nb-chars="36">Lucie si&nbsp;toho všimla a&nbsp;dojalo ji&nbsp;to.</span></p>
        <p class="chunk" data-nb-ref-number="372" data-nb-words="29" data-nb-chars="166"><span class="idea" data-nb-ref-number="374" id="idea374" data-nb-words="29" data-nb-chars="166">„Miláčku drahý,“ řekla mu. „Již brzy! Nespěchej! Jistě po&nbsp;tom netoužíš víc než já! Zůstaňme nějaký čas ještě tak… Je&nbsp;to&nbsp;tak krásné…! Ještě tento měsíc, až&nbsp;do&nbsp;konce…!“</span></p>
        <p class="chunk" data-nb-ref-number="373" data-nb-words="10" data-nb-chars="73"><span class="idea" data-nb-ref-number="375" id="idea375" data-nb-words="10" data-nb-chars="73">„Do Velikonoc?“ zeptal se. (Velikonoce byly toho roku posledního března.)</span></p>
        <p class="chunk" data-nb-ref-number="374" data-nb-words="3" data-nb-chars="20"><span class="idea" data-nb-ref-number="376" id="idea376" data-nb-words="3" data-nb-chars="20">„Ano! Do&nbsp;Vzkříšení.“</span></p>
        <p class="chunk" data-nb-ref-number="375" data-nb-words="8" data-nb-chars="54"><span class="idea" data-nb-ref-number="377" id="idea377" data-nb-words="8" data-nb-chars="54">„Ach,“ zvolal Petr, „před vzkříšením je&nbsp;vždycky smrt.“</span></p>
        <p class="chunk" data-nb-ref-number="376" data-nb-words="8" data-nb-chars="46"><span class="idea" data-nb-ref-number="378" id="idea378" data-nb-words="8" data-nb-chars="46">„Mlč!“ zvolala a&nbsp;zapečetila mu&nbsp;ústa svými rty.</span></p>
        <p class="chunk" data-nb-ref-number="377" data-nb-words="2" data-nb-chars="11"><span class="idea" data-nb-ref-number="379" id="idea379" data-nb-words="2" data-nb-chars="11">Pustili se.</span></p>
        <p class="chunk" data-nb-ref-number="378" data-nb-words="8" data-nb-chars="48"><span class="idea" data-nb-ref-number="380" id="idea380" data-nb-words="8" data-nb-chars="48">„Dnes večer to&nbsp;bylo naše zasnoubení,“ řekl Petr.</span></p>
        <p class="chunk" data-nb-ref-number="379" data-nb-words="53" data-nb-chars="311"><span class="idea" data-nb-ref-number="381" id="idea381" data-nb-words="53" data-nb-chars="311">Kráčeli pak tmou, opřeni jeden o&nbsp;druhého, a&nbsp;tiše plakali láskou. Na&nbsp;zemi jim pod kroky skřípalo rozbité sklo a&nbsp;dlažba krvácela. Kolem jejich lásky číhala smrt a&nbsp;noc. Ale nad jejich hlavami, nahoře mezi černými zdmi ulice, sbíhajícími se&nbsp;jako vysoký komín, v&nbsp;lůně nebes bušilo jako v&nbsp;čarovném kruhu srdce hvězdy…</span></p>
        <p class="chunk" data-nb-ref-number="380" data-nb-words="22" data-nb-chars="134"><span class="idea" data-nb-ref-number="382" id="idea382" data-nb-words="22" data-nb-chars="134">A&nbsp;hle! Hlasy zvonů zpívají, světla se&nbsp;znovu rozžehují a&nbsp;ulice zase oživují! Vzduch je&nbsp;prost nepřátel. Paříž volně dýchá. Smrt odlétla.</span></p>
        <hr>
        <p class="chunk" data-nb-ref-number="381" data-nb-words="350" data-nb-chars="2154"><span class="idea" data-nb-ref-number="383" id="idea383" data-nb-words="350" data-nb-chars="2154">TAK SE&nbsp;DOČKALI SOBOTY před Květnou nedělí. Vídali se&nbsp;denně po&nbsp;celé hodiny; a&nbsp;už&nbsp;se&nbsp;ani nesnažili skrývat Nebyli již povinni vydávat světu počet ze&nbsp;svých skutků. Byli s&nbsp;ním spojeni vlákny tak tenkými, tak blízkými přetržení! – Přede dvěma dny se&nbsp;začala veliká německá ofenzíva. Vlna útoku se&nbsp;valila v&nbsp;šíři téměř sta kilometrů. Městem zachvívala ustavičná vzrušení; výbuch v&nbsp;Courneuve poděsil Paříž jako zemětřesení; ustavičné poplachy stále burcovaly ze&nbsp;spánku a&nbsp;rozjitřovaly nervy. A&nbsp;zrovna toho sobotního rána se&nbsp;po&nbsp;neklidné noci každý, komu se&nbsp;podařilo zdřímnout teprve velmi pozdě, probouzel za&nbsp;dunění tajemného děla, ukrytého kdesi v&nbsp;dálce a&nbsp;tápavě rozsévajícího smrt až&nbsp;odkudsi od&nbsp;Sommy, takže to&nbsp;vypadalo jakoby odněkud z&nbsp;jiného světa. Při prvních ranách, považovaných za&nbsp;bomby z&nbsp;německých letadel, která se&nbsp;vrátila, lidé se&nbsp;poslušně uchýlili do&nbsp;sklepů; ale trvalé nebezpečí se&nbsp;stává zvykem a&nbsp;život se&nbsp;mu&nbsp;přizpůsobuje, ba&nbsp;nalézá v&nbsp;něm téměř půvab, když nebezpečí není příliš veliké a&nbsp;hrozí všem. Bylo ostatně příliš krásně, takže bylo hříchem pohřbívat se&nbsp;zaživa v&nbsp;podzemních úkrytech. A&nbsp;tak před polednem všichni pařížští obyvatelé byli venku; a&nbsp;ulice, parky a&nbsp;kavárenské terasy měly za&nbsp;tohoto zářivého a&nbsp;horkého odpoledne sváteční vzhled. Právě toto odpoledne si&nbsp;Petr a&nbsp;Lucie zvolili pro výlet do&nbsp;chavillských lesů, daleko od&nbsp;lidí. Žili již deset dní v&nbsp;zaníceném klidu: hluboký mír v&nbsp;srdcích a&nbsp;nervy rozechvělé. Je&nbsp;to&nbsp;pocit, jako byste byli na&nbsp;ostrůvku, kolem něhož zběsile krouží proud vody, zmocňuje se&nbsp;vás zraková i&nbsp;sluchová závrať. Ale sklopíte-li víčka a&nbsp;přitisknete-li ruce na&nbsp;uši, a&nbsp;když závora na&nbsp;dveřích je&nbsp;zastrčena, najednou se&nbsp;v&nbsp;nitru rozhostí ticho, oslnivé ticho, nehybný letní den; a&nbsp;v&nbsp;něm Radost, neviditelná jako skrytý pták, zpívá, svou píseň, plynnou a&nbsp;svěží jako potůček. Ó&nbsp;Radosti, kouzelný pěvče, švitořivá písni štěstí! Dobře vím, že&nbsp;stačí malá štěrbinka mezi víčky, nebo aby prst přestal chvilku tlačit na&nbsp;ucho, a&nbsp;hned zase spatřím pěnu a&nbsp;uslyším hukot proudu. Stavidlo příliš slabé! A&nbsp;vědomí, že&nbsp;přehrada je&nbsp;tak slabá, ještě více rozněcuje Radost, protože vím, že&nbsp;je&nbsp;ohrožena. I&nbsp;naprostý klid a&nbsp;mlčení mají výraz vášnivý…</span></p>
        <p class="chunk" data-nb-ref-number="382" data-nb-words="281" data-nb-chars="1704"><span class="idea" data-nb-ref-number="384" id="idea384" data-nb-words="281" data-nb-chars="1704">Když přišli do&nbsp;lesa, drželi se&nbsp;za&nbsp;ruku. První jarní dni jsou mladé víno, jež stoupá k&nbsp;hlavě. Mladé slunce opájí čistou šťávou ze&nbsp;své révy. Lesy, ještě holé, jsou zaplaveny světlem; a&nbsp;modré oko nebes proniká mezi bezlistými větvemi, okouzluje a&nbsp;uspává rozum… Téměř ani mluvit se&nbsp;neodvažovali. Jazyk se&nbsp;vzpíral dokončit začatou větu. Nohy byly malátné a&nbsp;kráčely jenom s&nbsp;nechutí. Potáceli se&nbsp;pod sluncem a&nbsp;tichem lesů. Země je&nbsp;lákala. Položit se&nbsp;na&nbsp;cestu! Nechat se&nbsp;unášet na&nbsp;obvodě velikého kola světů… Vylezli na&nbsp;svah u&nbsp;cesty, vešli hlouběji do&nbsp;mlází a&nbsp;lehli si&nbsp;vedle sebe na&nbsp;suché listí, z&nbsp;něhož se&nbsp;prodíraly fialky. První ptačí písně a&nbsp;vzdálené dunění děla se&nbsp;mísily do&nbsp;hlasů vesnických zvonů, ohlašujících zítřejší svátek. Zářivý vzduch se&nbsp;chvěl nadějí, vírou, láskou, smrtí. Třebaže byli tak sami, mluvili tiše. Srdce měli stísněná. Štěstím? Nebo vnitřní trýzní? To&nbsp;by&nbsp;nebyli dovedli říci. Byli pohříženi v&nbsp;snění. Lucie, nehybně ležíc s&nbsp;pažemi podél těla, s&nbsp;očima otevřenýma, zadumanýma a&nbsp;upřenýma k&nbsp;obloze, cítila, jak se&nbsp;v&nbsp;ní&nbsp;probouzí ztajené utrpení, jež se&nbsp;již od&nbsp;rána snažila zaplašit, aby jí&nbsp;nezkazilo tento radostný den. Petr si&nbsp;položil hlavu na&nbsp;Luciin klín, do&nbsp;dolíku její sukně; jako dítě, když spí s&nbsp;tváří přitulenou k&nbsp;teplu matčina lůna! A&nbsp;Lucie mlčky hladila oběma rukama uši, oči, nos, rty milovaného hocha. Drahé zduchovnělé ruce! Petrovi se&nbsp;zdálo, že&nbsp;mají jako ruce pohádkových víl na&nbsp;konci prstů droubounká ústa. A&nbsp;jinoch, vnímavá klávesnice, tušil podle vlnek probíhajících pod prsty všechno, co&nbsp;se&nbsp;dálo v&nbsp;milenčině duši. Zaslechl ji&nbsp;vzdychat, ještě než zavzdychala. Lucie si&nbsp;sedla, naklonila tělo dopředu a&nbsp;přitlumeně zaúpěla stísněným hlasem: „Ó Petře!“ Petr na&nbsp;ni&nbsp;vzrušeně pohlédl.</span></p>
        <p class="chunk" data-nb-ref-number="383" data-nb-words="41" data-nb-chars="196"><span class="idea" data-nb-ref-number="385" id="idea385" data-nb-words="41" data-nb-chars="196">„Ó Petře! Co&nbsp;jsme? Co&nbsp;se&nbsp;na&nbsp;nás žádá? Co&nbsp;žádáme, co&nbsp;chceme my? Co&nbsp;se&nbsp;v&nbsp;nás děje? To&nbsp;dělo, ti&nbsp;ptáci, tato válka, tato láska… tyto ruce, toto tělo, tyto oči… Kde to&nbsp;vlastně jsem? A&nbsp;co&nbsp;vlastně jsem?“</span></p>
        <p class="chunk" data-nb-ref-number="384" data-nb-words="19" data-nb-chars="105"><span class="idea" data-nb-ref-number="386" id="idea386" data-nb-words="19" data-nb-chars="105">Petr ji&nbsp;ještě nikdy neslyšel mluvit tak blouznivě a&nbsp;chtěl ji&nbsp;vzít do&nbsp;náručí. Ale Lucie odmítla: „Ne, ne!“</span></p>
        <p class="chunk" data-nb-ref-number="385" data-nb-words="13" data-nb-chars="77"><span class="idea" data-nb-ref-number="387" id="idea387" data-nb-words="13" data-nb-chars="77">A&nbsp;zakryvši si&nbsp;tvář dlaněmi, zabořila hlavu do&nbsp;trávy. Petr ji&nbsp;polekaně prosil:</span></p>
        <p class="chunk" data-nb-ref-number="386" data-nb-words="1" data-nb-chars="8"><span class="idea" data-nb-ref-number="388" id="idea388" data-nb-words="1" data-nb-chars="8">„Lucie!“</span></p>
        <p class="chunk" data-nb-ref-number="387" data-nb-words="7" data-nb-chars="32"><span class="idea" data-nb-ref-number="389" id="idea389" data-nb-words="7" data-nb-chars="32">A&nbsp;sklonil hlavu až&nbsp;k&nbsp;její hlavě.</span></p>
        <p class="chunk" data-nb-ref-number="388" data-nb-words="9" data-nb-chars="47"><span class="idea" data-nb-ref-number="390" id="idea390" data-nb-words="9" data-nb-chars="47">„Lucie!“ opakoval. „Co je&nbsp;ti? Je&nbsp;to&nbsp;kvůli mně?“</span></p>
        <p class="chunk" data-nb-ref-number="389" data-nb-words="2" data-nb-chars="16"><span class="idea" data-nb-ref-number="391" id="idea391" data-nb-words="2" data-nb-chars="16">Pozdvihla hlavu:</span></p>
        <p class="chunk" data-nb-ref-number="390" data-nb-words="2" data-nb-chars="12"><span class="idea" data-nb-ref-number="392" id="idea392" data-nb-words="2" data-nb-chars="12">„Ne, Petře!“</span></p>
        <p class="chunk" data-nb-ref-number="391" data-nb-words="5" data-nb-chars="27"><span class="idea" data-nb-ref-number="393" id="idea393" data-nb-words="5" data-nb-chars="27">Uviděl v&nbsp;jejích očích slzy.</span></p>
        <p class="chunk" data-nb-ref-number="392" data-nb-words="3" data-nb-chars="15"><span class="idea" data-nb-ref-number="394" id="idea394" data-nb-words="3" data-nb-chars="15">„Ty se&nbsp;trápíš?“</span></p>
        <p class="chunk" data-nb-ref-number="393" data-nb-words="1" data-nb-chars="6"><span class="idea" data-nb-ref-number="395" id="idea395" data-nb-words="1" data-nb-chars="6">„Ano.“</span></p>
        <p class="chunk" data-nb-ref-number="394" data-nb-words="1" data-nb-chars="7"><span class="idea" data-nb-ref-number="396" id="idea396" data-nb-words="1" data-nb-chars="7">„Proč?“</span></p>
        <p class="chunk" data-nb-ref-number="395" data-nb-words="1" data-nb-chars="8"><span class="idea" data-nb-ref-number="397" id="idea397" data-nb-words="1" data-nb-chars="8">„Nevím.“</span></p>
        <p class="chunk" data-nb-ref-number="396" data-nb-words="3" data-nb-chars="14"><span class="idea" data-nb-ref-number="398" id="idea398" data-nb-words="3" data-nb-chars="14">„Pověz mi&nbsp;to…“</span></p>
        <p class="chunk" data-nb-ref-number="397" data-nb-words="4" data-nb-chars="26"><span class="idea" data-nb-ref-number="399" id="idea399" data-nb-words="4" data-nb-chars="26">„Ach!“ řekla. „Stydím se…“</span></p>
        <p class="chunk" data-nb-ref-number="398" data-nb-words="4" data-nb-chars="20"><span class="idea" data-nb-ref-number="400" id="idea400" data-nb-words="4" data-nb-chars="20">„Stydíš se? A&nbsp;proč?“</span></p>
        <p class="chunk" data-nb-ref-number="399" data-nb-words="2" data-nb-chars="14"><span class="idea" data-nb-ref-number="401" id="idea401" data-nb-words="2" data-nb-chars="14">„Pro všechno.“</span></p>
        <p class="chunk" data-nb-ref-number="400" data-nb-words="1" data-nb-chars="7"><span class="idea" data-nb-ref-number="402" id="idea402" data-nb-words="1" data-nb-chars="7">Zmlkla.</span></p>
        <p class="chunk" data-nb-ref-number="401" data-nb-words="120" data-nb-chars="736"><span class="idea" data-nb-ref-number="403" id="idea403" data-nb-words="120" data-nb-chars="736">Již od&nbsp;rána ji&nbsp;ustavičně trýznila smutná, bolestná, ponižující představa. Její matka již také podlehla otravě tím jedem, který kvasil v&nbsp;chlípném prostředí válečných továren, těch lidských kvasných kádí, a&nbsp;přestala se&nbsp;ovládat. Měla doma prudký žárlivý výstup s&nbsp;milencem nedbajíc, že&nbsp;dcera všechno slyší; a&nbsp;Lucie se&nbsp;tak dověděla, že&nbsp;matka je&nbsp;těhotná. Pocítila to&nbsp;jako hanbu, jež postihla také ji, jako zneuctění, kterým byla poskvrněna veškerá láska, a&nbsp;hlavně její láska k&nbsp;Petrovi. Právě proto Petra odstrčila, když se&nbsp;k&nbsp;ní&nbsp;přiblížil: styděla se&nbsp;za&nbsp;sebe i&nbsp;za&nbsp;něho… Za&nbsp;něho? Chudáček Petr! Seděl tam pokorně, už&nbsp;ani pohnout se&nbsp;neodvažoval. Pocítila výčitky svědomí, usmála se&nbsp;v&nbsp;slzách, položila hlavu na&nbsp;Petrův klín a&nbsp;řekla: „Teď zase já!“</span></p>
        <p class="chunk" data-nb-ref-number="402" data-nb-words="11" data-nb-chars="71"><span class="idea" data-nb-ref-number="404" id="idea404" data-nb-words="11" data-nb-chars="71">Petr, stále ještě znepokojený, uhlazoval jí&nbsp;vlasy, jako by&nbsp;laskal kotě.</span></p>
        <p class="chunk" data-nb-ref-number="403" data-nb-words="8" data-nb-chars="43"><span class="idea" data-nb-ref-number="405" id="idea405" data-nb-words="8" data-nb-chars="43">Zašeptal: „Lucie, co&nbsp;to&nbsp;bylo? Řekni mi&nbsp;to!“</span></p>
        <p class="chunk" data-nb-ref-number="404" data-nb-words="6" data-nb-chars="45"><span class="idea" data-nb-ref-number="406" id="idea406" data-nb-words="6" data-nb-chars="45">„Nic,“ odpověděla. „Viděla jsem smutné věci.“</span></p>
        <p class="chunk" data-nb-ref-number="405" data-nb-words="15" data-nb-chars="89"><span class="idea" data-nb-ref-number="407" id="idea407" data-nb-words="15" data-nb-chars="89">Měl každé její tajemství příliš v&nbsp;úctě, aby naléhal. Ale Lucie po&nbsp;chvíli promluvila sama:</span></p>
        <p class="chunk" data-nb-ref-number="406" data-nb-words="11" data-nb-chars="63"><span class="idea" data-nb-ref-number="408" id="idea408" data-nb-words="11" data-nb-chars="63">„Ach, bývají v&nbsp;životě chvíle… Člověk se&nbsp;stydí, že&nbsp;je&nbsp;člověkem…“</span></p>
        <p class="chunk" data-nb-ref-number="407" data-nb-words="5" data-nb-chars="29"><span class="idea" data-nb-ref-number="409" id="idea409" data-nb-words="5" data-nb-chars="29">Petr se&nbsp;zachvěl a&nbsp;přisvědčil:</span></p>
        <p class="chunk" data-nb-ref-number="408" data-nb-words="1" data-nb-chars="6"><span class="idea" data-nb-ref-number="410" id="idea410" data-nb-words="1" data-nb-chars="6">„Ano.“</span></p>
        <p class="chunk" data-nb-ref-number="409" data-nb-words="11" data-nb-chars="47"><span class="idea" data-nb-ref-number="411" id="idea411" data-nb-words="11" data-nb-chars="47">A&nbsp;po&nbsp;chvíli se&nbsp;k&nbsp;ní&nbsp;sklonil a&nbsp;docela tiše řekl:</span></p>
        <p class="chunk" data-nb-ref-number="410" data-nb-words="1" data-nb-chars="9"><span class="idea" data-nb-ref-number="412" id="idea412" data-nb-words="1" data-nb-chars="9">„Odpusť!“</span></p>
        <p class="chunk" data-nb-ref-number="411" data-nb-words="9" data-nb-chars="53"><span class="idea" data-nb-ref-number="413" id="idea413" data-nb-words="9" data-nb-chars="53">Lucie se&nbsp;bouřlivě zdvihla a&nbsp;padla Petrovi kolem krku:</span></p>
        <p class="chunk" data-nb-ref-number="412" data-nb-words="3" data-nb-chars="16"><span class="idea" data-nb-ref-number="414" id="idea414" data-nb-words="3" data-nb-chars="16">„Ty odpusť! Ty!“</span></p>
        <p class="chunk" data-nb-ref-number="413" data-nb-words="4" data-nb-chars="23"><span class="idea" data-nb-ref-number="415" id="idea415" data-nb-words="4" data-nb-chars="23">A&nbsp;jejich ústa splynula.</span></p>
        <p class="chunk" data-nb-ref-number="414" data-nb-words="39" data-nb-chars="242"><span class="idea" data-nb-ref-number="416" id="idea416" data-nb-words="39" data-nb-chars="242">Oba potřebovali utěšovat jeden druhého. Třebaže si&nbsp;to&nbsp;neřekli nahlas, myslili si: Ještě štěstí, že&nbsp;zanedlouho umřeme! Nejohavnější by&nbsp;bylo stát se&nbsp;takovými jako ti&nbsp;lidé, kteří jsou tak pyšní, že&nbsp;jsou lidmi, že&nbsp;mohou ničit a&nbsp;páchat hanebnosti…</span></p>
        <p class="chunk" data-nb-ref-number="415" data-nb-words="53" data-nb-chars="332"><span class="idea" data-nb-ref-number="417" id="idea417" data-nb-words="53" data-nb-chars="332">Dotýkajíce se&nbsp;rty rtů a&nbsp;hladíce řasy řasami, hroužili svůj pohled jeden do&nbsp;druhého, usměvavě a&nbsp;s&nbsp;něžným soucitem. A&nbsp;nemohli se&nbsp;nasytit toho božského pocitu, nejčistší formy lásky. Konečně se&nbsp;vytrhli ze&nbsp;zaníceného pohlížení do&nbsp;sebe. A&nbsp;Lucie, s&nbsp;očima již zase rozjasněnýma, znovu uviděla lahodu nebes, rašících stromů a&nbsp;vonných květů.</span></p>
        <p class="chunk" data-nb-ref-number="416" data-nb-words="5" data-nb-chars="26"><span class="idea" data-nb-ref-number="418" id="idea418" data-nb-words="5" data-nb-chars="26">„Jak je&nbsp;to&nbsp;krásné!“ řekla.</span></p>
        <p class="chunk" data-nb-ref-number="417" data-nb-words="27" data-nb-chars="153"><span class="idea" data-nb-ref-number="419" id="idea419" data-nb-words="27" data-nb-chars="153">A&nbsp;myslila si: Proč jsou věci tak krásné? A&nbsp;my&nbsp;tak ubozí, tak nezajímaví, tak oškliví? (Vyjma tebe ovšem, lásko má, vyjma tebe…!) Znovu pohlédla na&nbsp;Petra:</span></p>
        <p class="chunk" data-nb-ref-number="418" data-nb-words="7" data-nb-chars="34"><span class="idea" data-nb-ref-number="420" id="idea420" data-nb-words="7" data-nb-chars="34">„Ach, co&nbsp;je&nbsp;mi&nbsp;do&nbsp;ostatních lidí?“</span></p>
        <p class="chunk" data-nb-ref-number="419" data-nb-words="19" data-nb-chars="107"><span class="idea" data-nb-ref-number="421" id="idea421" data-nb-words="19" data-nb-chars="107">A&nbsp;s&nbsp;onou skvělou nelogičností lásky se&nbsp;vesele zasmála, skokem byla na&nbsp;nohou, rozběhla se&nbsp;do&nbsp;lesa a&nbsp;zvolala:</span></p>
        <p class="chunk" data-nb-ref-number="420" data-nb-words="3" data-nb-chars="13"><span class="idea" data-nb-ref-number="422" id="idea422" data-nb-words="3" data-nb-chars="13">„Chyť si&nbsp;mě!“</span></p>
        <p class="chunk" data-nb-ref-number="421" data-nb-words="45" data-nb-chars="248"><span class="idea" data-nb-ref-number="423" id="idea423" data-nb-words="45" data-nb-chars="248">Hráli si&nbsp;pak až&nbsp;do&nbsp;večera jako děti. A&nbsp;když se&nbsp;důkladně unavili, pomalu se&nbsp;vraceli k&nbsp;údolí, plnému zapadajícího slunce jako koš klasů. V&nbsp;tom, co&nbsp;slastně pociťovali se&nbsp;srdcem jedním místo dvou a&nbsp;s&nbsp;těly dvěma místo jednoho, zdálo se&nbsp;jim všechno nové.</span></p>
        <hr>
        <p class="chunk" data-nb-ref-number="422" data-nb-words="470" data-nb-chars="2978"><span class="idea" data-nb-ref-number="424" id="idea424" data-nb-words="470" data-nb-chars="2978">SEŠLO SE&nbsp;JICH PĚT PŘÁTEL téhož věku u&nbsp;jednoho z&nbsp;nich, pět mladých studentů, jež jistá shodnost ducha a&nbsp;první myšlenkové tříbení seskupilo stranou od&nbsp;ostatních. A&nbsp;přece ani dva z&nbsp;nich neměli stejný životní názor. Pod zdánlivou myšlenkovou jednotou čtyřiceti miliónů Francouzů je&nbsp;ztajeno čtyřicet miliónů mozků myslících samostatně. Myšlenkový život Francie se&nbsp;podobá francouzské zemi, složené ze&nbsp;samých malých statků. Přes plůtky svých pozemků se&nbsp;těchto pět přátel snažilo vyměňovat názory. A&nbsp;přitom se&nbsp;každý jenom ještě důrazněji utvrzoval v&nbsp;názoru svém. Ostatně všichni byli svobodomyslní, a&nbsp;i&nbsp;když snad nebyli všichni republikány, shodně nenáviděli duchovní nebo sociální zpátečnictví, každý návrat zpět. Pro válku z&nbsp;nich nejvíce horoval Jakub Sée. Tento ušlechtilý mladý Žid měl v&nbsp;krvi všechny francouzské duchovní vášně. Jeho soukmenovci přijímali po&nbsp;celé Evropě – stejně jako on&nbsp;ve&nbsp;Francii – zájmy a&nbsp;smýšlení svých adoptivních vlastí za&nbsp;zájmy a&nbsp;smýšlení své. Měli dokonce sklon přepínat je, jak jsou tomu zvyklí ve&nbsp;všem, co&nbsp;přijímají od&nbsp;svého okolí. Tak také tento krásný mladík s&nbsp;vášnivým hlasem a&nbsp;s&nbsp;očima palčivýma a&nbsp;poněkud příliš vážnýma, s&nbsp;tváří pravidelnou, jakoby zdůrazněnou silnými obrysovými čarami, býval v&nbsp;svých tvrzeních důraznější, než bylo třeba, a&nbsp;v&nbsp;svém odporu prudký. Podle něho šlo o&nbsp;křížovou výpravu demokracií, aby byly národy osvobozeny a&nbsp;války úplně znemožněny. Čtyři léta filantropického vraždění ho&nbsp;nepřesvědčila, že&nbsp;se&nbsp;mýlí. Byl jeden z&nbsp;těch, kteří nikdy neuznávají, že&nbsp;skutečnost je&nbsp;usvědčuje z&nbsp;omylu. Měl v&nbsp;sobě dvojí hrdost: ztajenou hrdost své rasy, kterou chtěl přivést k&nbsp;bývalé vážnosti, a&nbsp;hrdost osobní, která chtěla mít pravdu. A&nbsp;pravdu chtěl mít tím spíše, že&nbsp;si&nbsp;jí&nbsp;nebyl jist. Upřímný idealismus mu&nbsp;byl pláštíkem pro jeho pudy, příliš důrazně se&nbsp;hlásící o&nbsp;ukojení a&nbsp;příliš dlouho potlačované, pro potřebu činu a&nbsp;dobrodružství, neméně upřímnou než jeho idealismus. Antonín Naudé také schvaloval válku. Ale schvaloval ji&nbsp;jenom proto, že&nbsp;jinak nemohl. Tento bodrý, tlustý mladý měšťan s&nbsp;růžovými tvářemi, tichý a&nbsp;chytrý, krátkodechý a&nbsp;roztomile ráčkující, s&nbsp;klidným úsměvem pohlížel na&nbsp;výmluvné nadšení přítele Séa; nebo ho&nbsp;při vhodné příležitosti dovedl nedbale prohozenou poznámkou pořádně rozčilit. Ale on&nbsp;sám, tlustý lenivec, nikdy se&nbsp;nedal jeho rozčilením strhnout. Nač se&nbsp;vzrušovat pro nebo proti u&nbsp;věcí, které nezávisí na&nbsp;nás? Jenom na&nbsp;jevišti, v&nbsp;tragédiích bývá vidět hrdinský a&nbsp;mnohomluvný konflikt mezi povinností a&nbsp;osobními zálibami. Nezávisí-li volba na&nbsp;nás, konáme prostě a&nbsp;bez dlouhých řečí svou povinnost. Neveselé je&nbsp;to&nbsp;vždycky stejně. Naudé nikoho neobdivoval ani nikoho neobviňoval. Zdravý rozum mu&nbsp;říkal, že&nbsp;teď, když už&nbsp;se&nbsp;to&nbsp;stalo a&nbsp;válka je&nbsp;v&nbsp;plném proudu, nezbývá než dát se&nbsp;tím proudem unášet: jiné cesty není. Hledat, kdo je&nbsp;zde odpovědný, to&nbsp;je&nbsp;zbytečná ztráta času. Když jsem chtěj nechtěj nucen bojovat, houby mi&nbsp;pomůže, vím-li, že&nbsp;bych byl mohl nebojovat, kdyby se&nbsp;věci byly vyvíjely jinak, než jak se&nbsp;vyvinuly!</span></p>
        <p class="chunk" data-nb-ref-number="423" data-nb-words="411" data-nb-chars="2536"><span class="idea" data-nb-ref-number="425" id="idea425" data-nb-words="411" data-nb-chars="2536">Odpovědnost! Bernard Saisset byl naopak přesvědčen, že&nbsp;zjistit, kdo je&nbsp;zde odpovědný, je&nbsp;první a&nbsp;zásadní otázka. Houževnatě se&nbsp;snažil rozplést ten hadí uzel; nebo spíše jím mával nad hlavou jako nějaká mladá lítice. Byl to&nbsp;útlý mladík, jemný a&nbsp;vášnivý, velmi nervózní, spalovaný příliš živou rozumovou vnímavostí, syn bohatých měšťanů ze&nbsp;starého republikánského rodu, jehož členové dosahovali i&nbsp;nejvyšších státních úřadů. Právě z&nbsp;reakce na&nbsp;tradici svého rodu vášnivě hlásal názory ultrarevoluční. Poznal příliš zblízka dnešní vládce a&nbsp;jejich spřežence. Obviňoval všechny vlády – a&nbsp;nejraději vládu francouzskou. Stále mluvil již jenom o&nbsp;syndikalistech a&nbsp;o&nbsp;bolševicích; seznámil se&nbsp;s&nbsp;nimi sice teprve nedávno, ale již se&nbsp;s&nbsp;nimi bratřil, jako by&nbsp;je&nbsp;byl znal do&nbsp;dětství. Nevěděl dobře, jak by&nbsp;se&nbsp;to&nbsp;dalo udělat, ale jediný lék viděl v&nbsp;tom, úplně smést dnešní společenský řád. Válku nenáviděl; ale s&nbsp;radostí by&nbsp;dal život v&nbsp;boji třídním – v&nbsp;boji proti své společenské třídě, v&nbsp;boji proti sobě samému. Čtvrtý z&nbsp;té&nbsp;skupiny, Claude Puget, býval slovním turnajům svých spolužáků přítomen s&nbsp;chladnou a&nbsp;poněkud pohrdavou pozorností. Pocházel z&nbsp;chudého měšťanského rodu; z&nbsp;rodného kraje ho&nbsp;vyrval a&nbsp;o&nbsp;teplo rodinného krbu ho&nbsp;předčasně připravil školní inspektor, který si&nbsp;jednou za&nbsp;úřední cesty povšiml jeho nadání a&nbsp;opatřil mu&nbsp;stipendium, aby mohl studovat na&nbsp;střední škole v&nbsp;Paříži. A&nbsp;Claude, zvyklý spoléhat jenom na&nbsp;sebe a&nbsp;žít samotářsky, žil jenom ze&nbsp;sebe a&nbsp;pro sebe. Jako egoistický filozof, vášnivě oddaný duševním rozborům a&nbsp;s&nbsp;rozkoší zahloubaný do&nbsp;pozorování svého nitra, jako kocour schoulený do&nbsp;klubíčka nevzrušoval se&nbsp;rozruchem svých druhů. Strkal ty&nbsp;tři přátele, kteří se&nbsp;nemohli dohodnout, všechny do&nbsp;jednoho pytle s&nbsp;„davem“. Tím, že&nbsp;chtěli sdílet tužby davu, prohřešovali se&nbsp;přece všichni tři proti své společenské třídě. Ten „dav“ byl ovšem pro každého z&nbsp;nich jiný. Ale dav, ať&nbsp;je&nbsp;jaký chce, byl podle Pugeta vždycky v&nbsp;neprávu. Dav, to&nbsp;byl nepřítel. Duch musí zůstávat samoten, řídit se&nbsp;jenom vlastními zákony a&nbsp;založit si&nbsp;stranou od&nbsp;hrubého lidstva a&nbsp;od&nbsp;státu malé uzavřené království myšlenky. A&nbsp;Petr, sedě u&nbsp;okna, roztržitě se&nbsp;díval ven a&nbsp;snil. Jindy se&nbsp;vždycky vášnivě účastnil těchto mladických soubojů. Ale dnes se&nbsp;mu&nbsp;to&nbsp;zdálo jenom bzukotem marných slov, jež v&nbsp;znuděné a&nbsp;výsměšné malátnosti slyšel z&nbsp;takové dálky, ach, z&nbsp;takové dálky! Ostatní debatovali tak horlivě, že&nbsp;si&nbsp;dlouho nevšimli jeho zamlklosti. Ale Saisset, zvyklý u&nbsp;Petra na&nbsp;ozvěnu svého řečnického bolševismu, najednou se&nbsp;podivil, že&nbsp;ji&nbsp;neslyší, a&nbsp;zavolal na&nbsp;něj.</span></p>
        <p class="chunk" data-nb-ref-number="424" data-nb-words="14" data-nb-chars="77"><span class="idea" data-nb-ref-number="426" id="idea426" data-nb-words="14" data-nb-chars="77">Petr se&nbsp;prudce vytrhl ze&nbsp;snění, začervenal se, usmál a&nbsp;řekl: „O čem mluvíte?“</span></p>
        <p class="chunk" data-nb-ref-number="425" data-nb-words="3" data-nb-chars="16"><span class="idea" data-nb-ref-number="427" id="idea427" data-nb-words="3" data-nb-chars="16">To&nbsp;je&nbsp;pobouřilo:</span></p>
        <p class="chunk" data-nb-ref-number="426" data-nb-words="3" data-nb-chars="25"><span class="idea" data-nb-ref-number="428" id="idea428" data-nb-words="3" data-nb-chars="25">„Copak jsi neposlouchal?“</span></p>
        <p class="chunk" data-nb-ref-number="427" data-nb-words="9" data-nb-chars="43"><span class="idea" data-nb-ref-number="429" id="idea429" data-nb-words="9" data-nb-chars="43">„Tak na&nbsp;co&nbsp;jsi myslel?“ zeptal se&nbsp;ho&nbsp;Naudé.</span></p>
        <p class="chunk" data-nb-ref-number="428" data-nb-words="19" data-nb-chars="117"><span class="idea" data-nb-ref-number="430" id="idea430" data-nb-words="19" data-nb-chars="117">Petr napolo zmateně, napolo zpupně odpověděl: „Na jaro. Vrátilo se&nbsp;zajisté bez vašeho dovolení. A&nbsp;skončí se&nbsp;bez nás.“</span></p>
        <p class="chunk" data-nb-ref-number="429" data-nb-words="34" data-nb-chars="218"><span class="idea" data-nb-ref-number="431" id="idea431" data-nb-words="34" data-nb-chars="218">Zahrnuli ho&nbsp;opovržením. Naudé mu&nbsp;vyspílal „básníků“. A&nbsp;Jakub Sée mu&nbsp;vytkl, že&nbsp;je&nbsp;„pozér“. Jenom Puget na&nbsp;něho zvědavě a&nbsp;ironicky upíral přimhouřené oči s&nbsp;chladnými zřítelnicemi. A&nbsp;potom řekl: „Ty okřídlený mravenečku!“</span></p>
        <p class="chunk" data-nb-ref-number="430" data-nb-words="6" data-nb-chars="32"><span class="idea" data-nb-ref-number="432" id="idea432" data-nb-words="6" data-nb-chars="32">„Jak to?“ vesele se&nbsp;zeptal Petr.</span></p>
        <p class="chunk" data-nb-ref-number="431" data-nb-words="14" data-nb-chars="77"><span class="idea" data-nb-ref-number="433" id="idea433" data-nb-words="14" data-nb-chars="77">„Pozor na&nbsp;křídla!“ řekl Puget. „To je&nbsp;svatební let. A&nbsp;ten trvá jenom hodinu.“</span></p>
        <p class="chunk" data-nb-ref-number="432" data-nb-words="7" data-nb-chars="42"><span class="idea" data-nb-ref-number="434" id="idea434" data-nb-words="7" data-nb-chars="42">„Život netrvá o&nbsp;nic déle,“ odpověděl Petr.</span></p>
        <hr>
        <p class="chunk" data-nb-ref-number="433" data-nb-words="102" data-nb-chars="628"><span class="idea" data-nb-ref-number="435" id="idea435" data-nb-words="102" data-nb-chars="628">V&nbsp;TOMTO VELIKONOČNÍM TÝDNU se&nbsp;vídávali denně. Petr navštěvoval Lucii v&nbsp;jejím osamělém domě. Nuzná zahrádka se&nbsp;probouzela. Sedávali v&nbsp;ní&nbsp;celá odpoledne. Paříž, množství lidí, rušný život, to&nbsp;všechno se&nbsp;jim teď protivilo. Chvílemi je&nbsp;dokonce jakási duševní ochrnulost nutila, aby seděli vedle sebe mlčky, bez touhy po&nbsp;pohybu. Oba je&nbsp;ovládal zvláštní pocit. Měli strach. Strach tím větší, čím více se&nbsp;blížil den, kdy se&nbsp;měli oddat jeden druhému, strach z&nbsp;přemíry lásky, z&nbsp;čistoty duše, kterou děsily ohavnosti, krutosti a&nbsp;hanebnosti života, a&nbsp;která v&nbsp;opojení zádumčivostí a&nbsp;vášní toužila být jich zbavena. Ale neřekli si&nbsp;o&nbsp;tom nic.</span></p>
        <p class="chunk" data-nb-ref-number="434" data-nb-words="221" data-nb-chars="1424"><span class="idea" data-nb-ref-number="436" id="idea436" data-nb-words="221" data-nb-chars="1424">Většinu času trávili blaženým žvatláním o&nbsp;budoucím společném příbytku, o&nbsp;společných pracích, o&nbsp;své mladé domácnosti. Už&nbsp;napřed si&nbsp;do&nbsp;nejmenších podrobností připravovali rozestavení nábytku, barvy stěn, místo pro každou věc. Lucie byla pravá žena, takže představa těch něžných drobností a&nbsp;intimních rodinných obrázků každodenního života ji&nbsp;mnohdy dojímala až&nbsp;k&nbsp;slzám. Okoušeli skvělých tichých radostí budoucího rodinného života… A&nbsp;přece oba věděli, že&nbsp;nic z&nbsp;toho se&nbsp;nestane: Petr to&nbsp;tušil z&nbsp;vrozeného pesimismu a&nbsp;Lucie z&nbsp;jasnozřivosti lásky, která věděla, že&nbsp;jejich sňatek není prakticky možný… Právě proto spěchali užít manželského života aspoň ve&nbsp;snění. A&nbsp;jeden druhému zatajoval své přesvědčení, že&nbsp;je&nbsp;to&nbsp;jenom sen. Každý z&nbsp;nich se&nbsp;domníval, že&nbsp;jen on&nbsp;zná toto tajemství, a&nbsp;rozněžněle dbal, aby nijak neporušil iluzi svého druha. Když tak dosyta užili bolestných slastí nemožné budoucnosti, pociťovali únavu, jako by&nbsp;vše opravdu byli prožili. To&nbsp;pak odpočívali, sedíce v&nbsp;besídce ověnčené suchými popínavými rostlinami, v&nbsp;nichž slunce rozpouštělo zmrzlou mízu; Petr opíral hlavu o&nbsp;Luciino rameno a&nbsp;oba v&nbsp;zasnění poslouchali šumění země. Mladé březnové slunce si&nbsp;pod letícími mraky hrálo na&nbsp;schovávanou, smálo se&nbsp;a&nbsp;znovu se&nbsp;schovávalo. Jasné paprsky a&nbsp;tmavé stíny letěly po&nbsp;rovině jako radosti a&nbsp;smutky v&nbsp;duši. „Lucie,“ zeptal se&nbsp;najednou Petr, „copak si&nbsp;nevzpomínáš? Je&nbsp;tomu dávno, velmi dávno… Už&nbsp;jednou jsme takto byli…“</span></p>
        <p class="chunk" data-nb-ref-number="435" data-nb-words="15" data-nb-chars="93"><span class="idea" data-nb-ref-number="437" id="idea437" data-nb-words="15" data-nb-chars="93">„Ano,“ řekla Lucie, „máš pravdu. Všechno, všechno to&nbsp;poznávám… Ale kde jsme to&nbsp;tenkrát byli?“</span></p>
        <p class="chunk" data-nb-ref-number="436" data-nb-words="136" data-nb-chars="787"><span class="idea" data-nb-ref-number="438" id="idea438" data-nb-words="136" data-nb-chars="787">A&nbsp;bavili se&nbsp;vymýšlením, v&nbsp;jakých podobách se&nbsp;znávali ve&nbsp;svém dřívějším životě. Už&nbsp;jako lidé? Možná. Ale to&nbsp;pak dívkou byl tenkrát jistě Petr a&nbsp;Lucie byla milencem… Jako ptáci vysoko ve&nbsp;vzduchu? Když byla Lucie ještě malá, matka jí&nbsp;říkávala, že&nbsp;je&nbsp;divoká husička, která k&nbsp;nim slétla komínem: ach, ulomila si&nbsp;při tom křídla… Ale nejraději snili o&nbsp;tom, že&nbsp;se&nbsp;znávali v&nbsp;elementárních plynných podobách, které se&nbsp;navzájem pronikají, zaplétají se&nbsp;do&nbsp;sebe a&nbsp;opět se&nbsp;rozplétají jako závity snu nebo dýmu: jistě se&nbsp;znávali jako bílá oblaka splývající spolu vysoko pod nebeskou klenbou, jako hravé vlnky, jako déšť padající na&nbsp;zem, jako rosa v&nbsp;trávě nebo jako semena z&nbsp;pampelišek, volně plující vzduchem… Ale vítr je&nbsp;odnáší. Jen ať&nbsp;nezavane znovu a&nbsp;ať&nbsp;se&nbsp;sobě již navěky neztratíme! Ale Petr řekl:</span></p>
        <p class="chunk" data-nb-ref-number="437" data-nb-words="72" data-nb-chars="412"><span class="idea" data-nb-ref-number="439" id="idea439" data-nb-words="72" data-nb-chars="412">„Já myslím, že&nbsp;jsme se&nbsp;od&nbsp;sebe neodloučili nikdy; stále jsme byli u&nbsp;sebe, stejně jako teď, bok po&nbsp;boku; spali jsme jen a&nbsp;měli jsme sny… Chvílemi se&nbsp;probouzíme… Jen tak zlehoučka… Cítím tvůj dech, tvé líce u&nbsp;své tváře… S&nbsp;velikou námahou k&nbsp;sobě přibližujeme ústa… a&nbsp;znovu usínáme… Miláčku, miláčku, jsem zde, držím tě&nbsp;za&nbsp;ruku, nepouštěj se&nbsp;mě! Teď ještě nepřišla hodina, jaro vystrkuje sotva špičku zmrzlého nosu.“</span></p>
        <p class="chunk" data-nb-ref-number="438" data-nb-words="7" data-nb-chars="41"><span class="idea" data-nb-ref-number="440" id="idea440" data-nb-words="7" data-nb-chars="41">„Stejného, jako je&nbsp;tvůj,“ smála se&nbsp;Lucie.</span></p>
        <p class="chunk" data-nb-ref-number="439" data-nb-words="8" data-nb-chars="44"><span class="idea" data-nb-ref-number="441" id="idea441" data-nb-words="8" data-nb-chars="44">„Už se&nbsp;brzy probudíme v&nbsp;krásném letním dni…“</span></p>
        <p class="chunk" data-nb-ref-number="440" data-nb-words="6" data-nb-chars="42"><span class="idea" data-nb-ref-number="442" id="idea442" data-nb-words="6" data-nb-chars="42">„Budeme krásným letním dnem,“ řekla Lucie.</span></p>
        <p class="chunk" data-nb-ref-number="441" data-nb-words="10" data-nb-chars="72"><span class="idea" data-nb-ref-number="443" id="idea443" data-nb-words="10" data-nb-chars="72">„… Vlahým stínem pod lipami, sluncem mezi větvemi, zpívajícími včelami…“</span></p>
        <p class="chunk" data-nb-ref-number="442" data-nb-words="8" data-nb-chars="44"><span class="idea" data-nb-ref-number="444" id="idea444" data-nb-words="8" data-nb-chars="44">„… Broskví na&nbsp;stromě a&nbsp;její vonnou dužinou…“</span></p>
        <p class="chunk" data-nb-ref-number="443" data-nb-words="8" data-nb-chars="53"><span class="idea" data-nb-ref-number="445" id="idea445" data-nb-words="8" data-nb-chars="53">„… Poledním odpočinkem ženců a&nbsp;jejich zlatými snopy…“</span></p>
        <p class="chunk" data-nb-ref-number="444" data-nb-words="7" data-nb-chars="41"><span class="idea" data-nb-ref-number="446" id="idea446" data-nb-words="7" data-nb-chars="41">„… Lenivými stády pasoucími se&nbsp;na&nbsp;louce…“</span></p>
        <p class="chunk" data-nb-ref-number="445" data-nb-words="17" data-nb-chars="114"><span class="idea" data-nb-ref-number="447" id="idea447" data-nb-words="17" data-nb-chars="114">„… A&nbsp;večerem při západu, tichém jako rybník posetý květy, průzračným světlem proudícím nizoučko nad rovinou polí.“</span></p>
        <p class="chunk" data-nb-ref-number="446" data-nb-words="34" data-nb-chars="187"><span class="idea" data-nb-ref-number="448" id="idea448" data-nb-words="34" data-nb-chars="187">„… Budeme vším,“ řekla Lucie, „vším, co&nbsp;bude dobré a&nbsp;slastné vidět a&nbsp;mít, líbat, jíst, do&nbsp;ruky brát a&nbsp;vdechovat… Ostatní necháme tamtěm,“ dodala a&nbsp;ukázala na&nbsp;město a&nbsp;na&nbsp;jeho oblaka kouře.</span></p>
        <p class="chunk" data-nb-ref-number="447" data-nb-words="6" data-nb-chars="35"><span class="idea" data-nb-ref-number="449" id="idea449" data-nb-words="6" data-nb-chars="35">Zasmála se, objala milence a&nbsp;řekla:</span></p>
        <p class="chunk" data-nb-ref-number="448" data-nb-words="10" data-nb-chars="63"><span class="idea" data-nb-ref-number="450" id="idea450" data-nb-words="10" data-nb-chars="63">„Pěkně jsme zazpívali to&nbsp;své dueto, co&nbsp;říkáš, příteli Pierote?“</span></p>
        <p class="chunk" data-nb-ref-number="449" data-nb-words="4" data-nb-chars="31"><span class="idea" data-nb-ref-number="451" id="idea451" data-nb-words="4" data-nb-chars="31">„Ano, Jesiko,“ přisvědčil Petr.</span></p>
        <p class="chunk" data-nb-ref-number="450" data-nb-words="16" data-nb-chars="114"><span class="idea" data-nb-ref-number="452" id="idea452" data-nb-words="16" data-nb-chars="114">„Chudáčku Pierote,“ pokračovala, „nehodíme se&nbsp;dobře na&nbsp;tento svět, neboť lidé umějí zpívat už&nbsp;jenom <em>Marseillaisu</em>.“</span></p>
        <p class="chunk" data-nb-ref-number="451" data-nb-words="6" data-nb-chars="34"><span class="idea" data-nb-ref-number="453" id="idea453" data-nb-words="6" data-nb-chars="34">„Kdyby to&nbsp;aspoň uměli!“ řekl Petr.</span></p>
        <p class="chunk" data-nb-ref-number="452" data-nb-words="9" data-nb-chars="58"><span class="idea" data-nb-ref-number="454" id="idea454" data-nb-words="9" data-nb-chars="58">„Zmýlili jsme se&nbsp;ve&nbsp;stanici. Vystoupili jsme příliš brzy.“</span></p>
        <p class="chunk" data-nb-ref-number="453" data-nb-words="40" data-nb-chars="244"><span class="idea" data-nb-ref-number="455" id="idea455" data-nb-words="40" data-nb-chars="244">„Bojím se,“ řekl Petr, „že příští stanice by&nbsp;byla ještě horší. Dovedeš si&nbsp;nás, má&nbsp;drahá, představit v&nbsp;budoucím společenském zřízení, v&nbsp;onom slibovaném úle, kde již nikdo nebude mít právo žít jinak než ve&nbsp;službách včelí královny nebo republiky?“</span></p>
        <p class="chunk" data-nb-ref-number="454" data-nb-words="25" data-nb-chars="134"><span class="idea" data-nb-ref-number="456" id="idea456" data-nb-words="25" data-nb-chars="134">„Klást od&nbsp;rána do&nbsp;večera vajíčka jako strojní puška nebo piplat se&nbsp;od&nbsp;rána do&nbsp;noci s&nbsp;vajíčky cizími… no&nbsp;pěkně děkuji!“ smála se&nbsp;Lucie.</span></p>
        <p class="chunk" data-nb-ref-number="455" data-nb-words="13" data-nb-chars="64"><span class="idea" data-nb-ref-number="457" id="idea457" data-nb-words="13" data-nb-chars="64">„Ale Lucie, ty&nbsp;zlá, jak ošklivě to&nbsp;mluvíš!“ řekl Petr a&nbsp;smál se.</span></p>
        <p class="chunk" data-nb-ref-number="456" data-nb-words="133" data-nb-chars="765"><span class="idea" data-nb-ref-number="458" id="idea458" data-nb-words="133" data-nb-chars="765">„Ano, vím, že&nbsp;mluvím špatně. Nejsem dobrá na&nbsp;nic. Ani ty, můj milý, nejsi na&nbsp;nic. Na&nbsp;vraždění nebo na&nbsp;mrzačení lidí ve&nbsp;válce máš schopnosti stejně malé jako já&nbsp;na&nbsp;to, abych je&nbsp;sešívala (jako ty&nbsp;ubohé koně rozpárané při býčích zápasech), aby mohli posloužit při nejbližší řeži. Jsme tvorové zbyteční, nebezpeční, máme směšné a&nbsp;zločinné přání žít jenom proto, abychom milovali ty, jež milujeme, svého drahého miláčka, své přátele, dobré lidi a&nbsp;malé děti, krásné denní světlo a&nbsp;také dobrý bílý chléb a&nbsp;vůbec všechno, co&nbsp;je&nbsp;krásné a&nbsp;dobré na&nbsp;zub. To&nbsp;je&nbsp;hanba, hrozná hanba! Styď se&nbsp;za&nbsp;mne, Petře! Ale budeme důkladně potrestáni! Nebude pro nás místo v&nbsp;té&nbsp;pilné, bez oddechu pracující státní továrně, kterou se&nbsp;brzy stane celá země… Ještě štěstí, že&nbsp;pak už&nbsp;tu&nbsp;nebudeme!“</span></p>
        <p class="chunk" data-nb-ref-number="457" data-nb-words="7" data-nb-chars="39"><span class="idea" data-nb-ref-number="459" id="idea459" data-nb-words="7" data-nb-chars="39">„Ano, to&nbsp;je&nbsp;opravdu štěstí!“ řekl Petr…</span></p>
        <p class="chunk" data-nb-ref-number="458" data-nb-words="29" data-nb-chars="150"><em><span class="idea" data-nb-ref-number="460" id="idea460" data-nb-words="7" data-nb-chars="38">Spokojen a&nbsp;rád skonám, vzácná paní má,<br></span>
<span class="idea" data-nb-ref-number="461" id="idea461" data-nb-words="8" data-nb-chars="40">padne-li na&nbsp;mne v&nbsp;tvé náruči smrti stín;<br></span>
<span class="idea" data-nb-ref-number="462" id="idea462" data-nb-words="7" data-nb-chars="35">vždyť největší ctí by&nbsp;bylo líbat tě</span>
&nbsp;
<span class="idea" data-nb-ref-number="463" id="idea463" data-nb-words="7" data-nb-chars="37">a&nbsp;přitom duši vydechnout v&nbsp;tvůj klín.</span></em></p>
        <p class="chunk" data-nb-ref-number="459" data-nb-words="9" data-nb-chars="51"><span class="idea" data-nb-ref-number="464" id="idea464" data-nb-words="9" data-nb-chars="51">„Tak ty&nbsp;takhle, miláčku! To&nbsp;jsou mi&nbsp;pěkné způsoby!“</span></p>
        <p class="chunk" data-nb-ref-number="460" data-nb-words="17" data-nb-chars="105"><span class="idea" data-nb-ref-number="465" id="idea465" data-nb-words="17" data-nb-chars="105">„A přece jsou to&nbsp;způsoby čistě francouzské, protože ty&nbsp;verše napsal Ronsard,“ řekl Petr a&nbsp;recitoval dále:</span></p>
        <p class="chunk" data-nb-ref-number="461" data-nb-words="16" data-nb-chars="90"><em><span class="idea" data-nb-ref-number="466" id="idea466" data-nb-words="4" data-nb-chars="16">… žádám si&nbsp;pouze<br></span>
<span class="idea" data-nb-ref-number="467" id="idea467" data-nb-words="6" data-nb-chars="36">po&nbsp;stu let prožitých neslavně, líně,<br></span>
<span class="idea" data-nb-ref-number="468" id="idea468" data-nb-words="6" data-nb-chars="38">klidně, Kasandro, skonat v&nbsp;tvém klíně.</span></em></p>
        <p class="chunk" data-nb-ref-number="462" data-nb-words="10" data-nb-chars="59"><span class="idea" data-nb-ref-number="469" id="idea469" data-nb-words="10" data-nb-chars="59">„Po stu let!“ povzdychla si&nbsp;Lucie. „Ten věru není skromný!“</span></p>
        <p class="chunk" data-nb-ref-number="463" data-nb-words="17" data-nb-chars="96"><em><span class="idea" data-nb-ref-number="470" id="idea470" data-nb-words="5" data-nb-chars="33">Vždyť míti takovou rozkošnou smrt<br></span>
<span class="idea" data-nb-ref-number="471" id="idea471" data-nb-words="8" data-nb-chars="35">je&nbsp;jistě víc než vše, nač býval hrd<br></span>
<span class="idea" data-nb-ref-number="472" id="idea472" data-nb-words="4" data-nb-chars="28">takový Caesar nebo Alexandr.</span></em></p>
        <p class="chunk" data-nb-ref-number="464" data-nb-words="11" data-nb-chars="64"><span class="idea" data-nb-ref-number="473" id="idea473" data-nb-words="11" data-nb-chars="64">„Zlý, zlý, zlý nestydo! V&nbsp;dnešní hrdinské době! Že&nbsp;se&nbsp;nestydíš!“</span></p>
        <p class="chunk" data-nb-ref-number="465" data-nb-words="15" data-nb-chars="105"><span class="idea" data-nb-ref-number="474" id="idea474" data-nb-words="15" data-nb-chars="105">„Hrdinů je&nbsp;dnes příliš mnoho,“ řekl Petr. „Raději chci být hošíčkem, takovým malým, milujícím človíčkem.“</span></p>
        <p class="chunk" data-nb-ref-number="466" data-nb-words="22" data-nb-chars="124"><span class="idea" data-nb-ref-number="475" id="idea475" data-nb-words="22" data-nb-chars="124">„Maminčiným mazlíčkem, který má&nbsp;ještě na&nbsp;bradě mléko z&nbsp;mého prsu,“ řekla Lucie a&nbsp;tiskla ho&nbsp;k&nbsp;sobě. „Ty můj zlatý chlapečku!“</span></p>
        <hr>
        <p class="chunk" data-nb-ref-number="467" data-nb-words="113" data-nb-chars="765"><span class="idea" data-nb-ref-number="476" id="idea476" data-nb-words="113" data-nb-chars="765">VŠICHNI, KDOŽ PŘEČKALI TY&nbsp;DNY a&nbsp;viděli onen úžasný, šťastný obrat ve&nbsp;vývoji událostí, patrně již zapomněli na&nbsp;těžký, hrozivý let chmurného křídla, které v&nbsp;tom velikonočním týdnu zastřelo střední Francii a&nbsp;na&nbsp;chvíli vrhlo stín i&nbsp;na&nbsp;Paříž. Radost snadno zapomíná na&nbsp;minulé hrůzy. – Německý nápor dosáhl vrcholu mezi pondělím a&nbsp;středou velikonočního týdne. Nepřítel překročil Sommu: Bapaume, Nesle, Guiscard, Roye, Noyon, Albert byly ztraceny. Ukořistili jedenáct set děl. Šedesát tisíc zajatců… Symbol zdeptané vlasti, harmonický Debussy umřel zrovna to&nbsp;úterý. Ztrhaná lyra… „Ubohé dokonávající Řecko…!“ Co&nbsp;z&nbsp;něho zbude? Několik tepaných nádob, několik překrásných štíhlých sloupů, a&nbsp;i&nbsp;ty&nbsp;zmizí pod trávou rozrůstající se&nbsp;po&nbsp;hřbitově. Nesmrtelné stopy zničených Atén…</span></p>
        <p class="chunk" data-nb-ref-number="468" data-nb-words="72" data-nb-chars="449"><span class="idea" data-nb-ref-number="477" id="idea477" data-nb-words="72" data-nb-chars="449">Petr a&nbsp;Lucie viděli stín, jenž se&nbsp;blížil k&nbsp;městu, jakoby z&nbsp;návrší. Protože byli ještě stále zahaleni paprsky své lásky, očekávali konec krátkého dne svého života bez bázně. Budou teď v&nbsp;noci smrti dva. Jako večerní klekání jim ve&nbsp;vzpomínkách zněla slastná zádumčivost krásných Debussyových akordů, jež tak milovali. Hudba vyhovovala potřebě jejich srdcí více než kdy jindy. Bylo to&nbsp;jediné umění, jež se&nbsp;stalo hlasem osvobozené duše za&nbsp;záclonou tvarů.</span></p>
        <p class="chunk" data-nb-ref-number="469" data-nb-words="90" data-nb-chars="583"><span class="idea" data-nb-ref-number="478" id="idea478" data-nb-words="90" data-nb-chars="583">Na&nbsp;Zelený čtvrtek šli, Lucie zavěšena do&nbsp;Petra a&nbsp;tisknouc mu&nbsp;ruku, po&nbsp;předměstských cestách, smáčených deštěm. Po&nbsp;zmoklé rovině se&nbsp;honily poryvy větru. Nevšímali si&nbsp;ani deště, ani větru, ani ošklivosti polí a&nbsp;blátivé cesty. Usedli na&nbsp;nízkou zahradní zídku, jíž se&nbsp;nedávno kus zřítil. Pod Petrovým deštníkem, který chránil sotva hlavu a&nbsp;ramena, Lucie, nohy majíc volně svěšeny, ruce zvlhlé a&nbsp;nepromokavý plášť zmoklý, dívala se, jak kapky padají jedna za&nbsp;druhou. Kdykoli vítr pohnul větvemi, drobná prška kapek zabubnovala „klop! klop!“ Lucie byla zamlklá, usměvavá, klidně rozzářená.</span></p>
        <p class="chunk" data-nb-ref-number="470" data-nb-words="5" data-nb-chars="33"><span class="idea" data-nb-ref-number="479" id="idea479" data-nb-words="5" data-nb-chars="33">Oba je&nbsp;naplňovala hluboká radost.</span></p>
        <p class="chunk" data-nb-ref-number="471" data-nb-words="9" data-nb-chars="47"><span class="idea" data-nb-ref-number="480" id="idea480" data-nb-words="9" data-nb-chars="47">„Proč se&nbsp;máme tak velice rádi?“ zeptal se&nbsp;Petr.</span></p>
        <p class="chunk" data-nb-ref-number="472" data-nb-words="11" data-nb-chars="58"><span class="idea" data-nb-ref-number="481" id="idea481" data-nb-words="11" data-nb-chars="58">„Ach Petře, jistě mě&nbsp;nemáš rád velice, když se&nbsp;ptáš proč.“</span></p>
        <p class="chunk" data-nb-ref-number="473" data-nb-words="15" data-nb-chars="73"><span class="idea" data-nb-ref-number="482" id="idea482" data-nb-words="15" data-nb-chars="73">„Ptám se&nbsp;tě&nbsp;proto, abych od&nbsp;tebe slyšel to, co&nbsp;vím stejně dobře jako ty.“</span></p>
        <p class="chunk" data-nb-ref-number="474" data-nb-words="26" data-nb-chars="134"><span class="idea" data-nb-ref-number="483" id="idea483" data-nb-words="26" data-nb-chars="134">„Ty chceš, abych tě&nbsp;chválila, abych ti&nbsp;řekla, proč tě&nbsp;mám ráda. Ale toho se&nbsp;nedočkáš, neboť víš-li ty, proč tě&nbsp;mám ráda, já&nbsp;to&nbsp;nevím.“</span></p>
        <p class="chunk" data-nb-ref-number="475" data-nb-words="7" data-nb-chars="39"><span class="idea" data-nb-ref-number="484" id="idea484" data-nb-words="7" data-nb-chars="39">„Ty to&nbsp;nevíš?“ zaraženě se&nbsp;zeptal Petr.</span></p>
        <p class="chunk" data-nb-ref-number="476" data-nb-words="52" data-nb-chars="280"><span class="idea" data-nb-ref-number="485" id="idea485" data-nb-words="52" data-nb-chars="280">„Nevím! (V duchu se&nbsp;smála.) A&nbsp;naprosto to&nbsp;nepotřebuji vědět. Ptáme-li se, proč je&nbsp;to&nbsp;nebo ono, znamená to, že&nbsp;si&nbsp;tím nejsme jisti a&nbsp;že&nbsp;je&nbsp;to&nbsp;špatné. Teď, když miluji, neznám již žádné proč! Již žádné kde, neboť, nebo, jak! Má&nbsp;láska prostě je, opravdu je. Na&nbsp;ostatním mi&nbsp;nezáleží.“</span></p>
        <p class="chunk" data-nb-ref-number="477" data-nb-words="27" data-nb-chars="168"><span class="idea" data-nb-ref-number="486" id="idea486" data-nb-words="27" data-nb-chars="168">Jejich tváře se&nbsp;políbily. Déšť toho využil, vklouzl pod nemotorný deštník a&nbsp;poškádlil je&nbsp;svými prsty po&nbsp;vlasech a&nbsp;po&nbsp;lících; jejich semknuté rty vsály studenou kapičku.</span></p>
        <p class="chunk" data-nb-ref-number="478" data-nb-words="6" data-nb-chars="31"><span class="idea" data-nb-ref-number="487" id="idea487" data-nb-words="6" data-nb-chars="31">Petr řekl: „Ale co&nbsp;ti&nbsp;ostatní?“</span></p>
        <p class="chunk" data-nb-ref-number="479" data-nb-words="2" data-nb-chars="16"><span class="idea" data-nb-ref-number="488" id="idea488" data-nb-words="2" data-nb-chars="16">„Kteří ostatní?“</span></p>
        <p class="chunk" data-nb-ref-number="480" data-nb-words="9" data-nb-chars="62"><span class="idea" data-nb-ref-number="489" id="idea489" data-nb-words="9" data-nb-chars="62">„Ti ubožáci,“ odpověděl Petr. „Všichni ti, kteří nejsou námi?“</span></p>
        <p class="chunk" data-nb-ref-number="481" data-nb-words="7" data-nb-chars="36"><span class="idea" data-nb-ref-number="490" id="idea490" data-nb-words="7" data-nb-chars="36">„Ať dělají totéž, co&nbsp;my! Ať&nbsp;milují!“</span></p>
        <p class="chunk" data-nb-ref-number="482" data-nb-words="7" data-nb-chars="43"><span class="idea" data-nb-ref-number="491" id="idea491" data-nb-words="7" data-nb-chars="43">„A jsou milováni! To, Lucie, nemůže každý.“</span></p>
        <p class="chunk" data-nb-ref-number="483" data-nb-words="2" data-nb-chars="9"><span class="idea" data-nb-ref-number="492" id="idea492" data-nb-words="2" data-nb-chars="9">„I může!“</span></p>
        <p class="chunk" data-nb-ref-number="484" data-nb-words="8" data-nb-chars="50"><span class="idea" data-nb-ref-number="493" id="idea493" data-nb-words="8" data-nb-chars="50">„Nemůže, Lucie. Neznáš cenu daru, který mi&nbsp;dáváš.“</span></p>
        <p class="chunk" data-nb-ref-number="485" data-nb-words="21" data-nb-chars="111"><span class="idea" data-nb-ref-number="494" id="idea494" data-nb-words="21" data-nb-chars="111">„Dávat své srdce lásce, své rty milenci, to&nbsp;je&nbsp;přece totéž jako dávat oči světlu; to&nbsp;není dávání, to&nbsp;je&nbsp;braní.“</span></p>
        <p class="chunk" data-nb-ref-number="486" data-nb-words="5" data-nb-chars="29"><span class="idea" data-nb-ref-number="495" id="idea495" data-nb-words="5" data-nb-chars="29">„Ale mnozí lidé jsou slepci.“</span></p>
        <p class="chunk" data-nb-ref-number="487" data-nb-words="8" data-nb-chars="52"><span class="idea" data-nb-ref-number="496" id="idea496" data-nb-words="8" data-nb-chars="52">„My je&nbsp;nevyléčíme, Petříčku. Dívejme se&nbsp;místo nich!“</span></p>
        <p class="chunk" data-nb-ref-number="488" data-nb-words="3" data-nb-chars="16"><span class="idea" data-nb-ref-number="497" id="idea497" data-nb-words="3" data-nb-chars="16">Petr se&nbsp;odmlčel.</span></p>
        <p class="chunk" data-nb-ref-number="489" data-nb-words="5" data-nb-chars="28"><span class="idea" data-nb-ref-number="498" id="idea498" data-nb-words="5" data-nb-chars="28">„Nač myslíš?“ zeptala se&nbsp;ho.</span></p>
        <p class="chunk" data-nb-ref-number="490" data-nb-words="26" data-nb-chars="140"><span class="idea" data-nb-ref-number="499" id="idea499" data-nb-words="26" data-nb-chars="140">„Myslím na&nbsp;to, že&nbsp;toho dne velmi daleko od&nbsp;nás, a&nbsp;přece tak blízko, vytrpěl hrozná muka a&nbsp;umřel Ten, jenž přišel na&nbsp;svět uzdravovat slepce.“</span></p>
        <p class="chunk" data-nb-ref-number="491" data-nb-words="9" data-nb-chars="42"><span class="idea" data-nb-ref-number="500" id="idea500" data-nb-words="9" data-nb-chars="42">Lucie ho&nbsp;vzala za&nbsp;ruku: „Ty v&nbsp;něho věříš?“</span></p>
        <p class="chunk" data-nb-ref-number="492" data-nb-words="20" data-nb-chars="109"><span class="idea" data-nb-ref-number="501" id="idea501" data-nb-words="20" data-nb-chars="109">„Ne, Lucie, už&nbsp;nevěřím. Ale zůstává navždy přítelem všech, jež někdy přijal u&nbsp;svého stolu. A&nbsp;ty? Ty&nbsp;ho&nbsp;znáš?“</span></p>
        <p class="chunk" data-nb-ref-number="493" data-nb-words="22" data-nb-chars="134"><span class="idea" data-nb-ref-number="502" id="idea502" data-nb-words="22" data-nb-chars="134">„Velmi, velmi málo,“ odpověděla. „Nikdy mi&nbsp;o&nbsp;něm nikdo nevypravoval. Ale miluji ho, třebaže ho&nbsp;neznám… Neboť vím, že&nbsp;také on&nbsp;miloval.“</span></p>
        <p class="chunk" data-nb-ref-number="494" data-nb-words="4" data-nb-chars="19"><span class="idea" data-nb-ref-number="503" id="idea503" data-nb-words="4" data-nb-chars="19">„Ale jinak než my.“</span></p>
        <p class="chunk" data-nb-ref-number="495" data-nb-words="28" data-nb-chars="149"><span class="idea" data-nb-ref-number="504" id="idea504" data-nb-words="28" data-nb-chars="149">„Proč jinak? My, my&nbsp;máme jenom ubohé, malé srdíčko, a&nbsp;to&nbsp;je&nbsp;schopno milovat jenom tebe, má&nbsp;lásko. On&nbsp;nás miloval všechny. Ale láska je&nbsp;to&nbsp;stále táž.“</span></p>
        <p class="chunk" data-nb-ref-number="496" data-nb-words="22" data-nb-chars="138"><span class="idea" data-nb-ref-number="505" id="idea505" data-nb-words="22" data-nb-chars="138">„Nechtěla bys, abychom zítra šli uctít jeho smrt?“ zeptal se&nbsp;Petr vzrušeně… „Slyšel jsem, že&nbsp;v&nbsp;chrámu svatého Gervasia bude krásná hudba!“</span></p>
        <p class="chunk" data-nb-ref-number="497" data-nb-words="27" data-nb-chars="136"><span class="idea" data-nb-ref-number="506" id="idea506" data-nb-words="27" data-nb-chars="136">„Ano, ráda bych s&nbsp;tebou šla do&nbsp;kostela v&nbsp;takový den. Vím jistě, že&nbsp;nás uvítá laskavě. A&nbsp;budeme-li blíž u&nbsp;něho, budeme také blíž u&nbsp;sebe.“</span></p>
        <p class="chunk" data-nb-ref-number="498" data-nb-words="9" data-nb-chars="50"><span class="idea" data-nb-ref-number="507" id="idea507" data-nb-words="9" data-nb-chars="50">Oba mlčí… Prší, prší, prší. Stále prší. Stmívá se.</span></p>
        <p class="chunk" data-nb-ref-number="499" data-nb-words="8" data-nb-chars="41"><span class="idea" data-nb-ref-number="508" id="idea508" data-nb-words="8" data-nb-chars="41">„Zítra v&nbsp;tento čas už&nbsp;tam budeme,“ řekla.</span></p>
        <p class="chunk" data-nb-ref-number="500" data-nb-words="8" data-nb-chars="49"><span class="idea" data-nb-ref-number="509" id="idea509" data-nb-words="8" data-nb-chars="49">Mlha pronikala do&nbsp;kostí. Lucie se&nbsp;mírně zachvěla.</span></p>
        <p class="chunk" data-nb-ref-number="501" data-nb-words="8" data-nb-chars="52"><span class="idea" data-nb-ref-number="510" id="idea510" data-nb-words="8" data-nb-chars="52">„Není ti&nbsp;zima, miláčku?“ znepokojil se&nbsp;Petr. Vstala:</span></p>
        <p class="chunk" data-nb-ref-number="502" data-nb-words="31" data-nb-chars="157"><span class="idea" data-nb-ref-number="511" id="idea511" data-nb-words="31" data-nb-chars="157">„Ne, není. Všechno je&nbsp;pro mne láskou. Miluji všechno a&nbsp;všechno mě&nbsp;miluje. Miluje mě&nbsp;déšť, miluje mě&nbsp;vítr, to&nbsp;šedivé nebe i&nbsp;ta&nbsp;zima – i&nbsp;můj drahý, milý Petr.“</span></p>
        <p class="chunk" data-nb-ref-number="503" data-nb-words="165" data-nb-chars="1039"><span class="idea" data-nb-ref-number="512" id="idea512" data-nb-words="165" data-nb-chars="1039">Nebe zůstalo i&nbsp;na&nbsp;Velký pátek zataženo dlouhými šedivými závoji, ale vzduch byl vlahý a&nbsp;klidný. Na&nbsp;ulicích bylo vidět květiny, narcisy, fialky. Petr jich několik koupil a&nbsp;Lucie je&nbsp;nesla. Šli po&nbsp;tichém Zlatnickém nábřeží a&nbsp;prošli kolem Čisté Matky boží. Půvab starého města, zalitého tlumeným světlem, obklopoval je&nbsp;svou velebnou lahodou. Na&nbsp;náměstí svatého Gervasia se&nbsp;před nimi rozlétl houf holubů. Dívali se&nbsp;za&nbsp;nimi, jak poletují kolem chrámového průčelí; jeden z&nbsp;nich usedl na&nbsp;hlavu kamenné sochy. Nahoře na&nbsp;průčelních schodech, když se&nbsp;již chystali vkročit do&nbsp;chrámu, Lucie se&nbsp;obrátila a&nbsp;spatřila ve&nbsp;vzdálenosti několika kroků mezi scházejícími se&nbsp;věřícími asi dvanáctiletou rusovlasou dívenku; opírala se, obě ruce majíc zdviženy nad hlavou, o&nbsp;průčelí a&nbsp;pohlížela na&nbsp;ni. Měla jemnou, poněkud archaickou tvářičku středověké sošky, s&nbsp;úsměvem záhadným, roztomilým, oduševnělým a&nbsp;něžným. Také Lucie se&nbsp;na&nbsp;ni&nbsp;usmála a&nbsp;ukázala ji&nbsp;Petrovi. Ale dívenčin pohled se&nbsp;vznesl nad ni&nbsp;a&nbsp;náhle se&nbsp;zděsil. A&nbsp;děvčátko si&nbsp;zakrylo tvář dlaněmi a&nbsp;zmizelo.</span></p>
        <p class="chunk" data-nb-ref-number="504" data-nb-words="7" data-nb-chars="35"><span class="idea" data-nb-ref-number="513" id="idea513" data-nb-words="7" data-nb-chars="35">„Co se&nbsp;jí&nbsp;stalo?“ zeptala se&nbsp;Lucie.</span></p>
        <p class="chunk" data-nb-ref-number="505" data-nb-words="4" data-nb-chars="21"><span class="idea" data-nb-ref-number="514" id="idea514" data-nb-words="4" data-nb-chars="21">Petr se&nbsp;však nedíval.</span></p>
        <p class="chunk" data-nb-ref-number="506" data-nb-words="124" data-nb-chars="733"><span class="idea" data-nb-ref-number="515" id="idea515" data-nb-words="124" data-nb-chars="733">Vešli. Nad hlavami jim vrkal holub. Poslední zvuk zvenčí. Pařížský ruch pohasl. Širé nebe zmizelo. Velebné tóny varhan, mohutné klenby, kamenná a&nbsp;zvuková opona, to&nbsp;všechno je&nbsp;oddělilo od&nbsp;světa. Zastavili se&nbsp;v&nbsp;postranní lodi, vlevo od&nbsp;vchodu mezi druhou a&nbsp;třetí kaplí. Usedli na&nbsp;schody ukryté před pohledy ostatních lidí a&nbsp;schoulili se&nbsp;k&nbsp;sobě ve&nbsp;výklenku pilíře. Seděli zády ke&nbsp;kruchtě, a&nbsp;když zdvihli oči, viděli horní část oltáře, kříž a&nbsp;barevná okna v&nbsp;poboční kapli. Krásné staré písně plakaly svým zbožným smutkem. Petr a&nbsp;Lucie, dva mladí pohané, drželi se&nbsp;za&nbsp;ruku před tím velikým Přítelem v&nbsp;truchlícím kostele. A&nbsp;oba zároveň šeptali: „Veliký Příteli, před tebou se&nbsp;s&nbsp;ním, před tebou se&nbsp;s&nbsp;ní&nbsp;snoubím. Spoj nás! Vidíš naše srdce.“</span></p>
        <p class="chunk" data-nb-ref-number="507" data-nb-words="31" data-nb-chars="177"><span class="idea" data-nb-ref-number="516" id="idea516" data-nb-words="31" data-nb-chars="177">A&nbsp;jejich prsty zůstaly spojeny, vpleteny do&nbsp;sebe jako proutky v&nbsp;košíku. Byli jediným tělem a&nbsp;tím tělem probíhaly vzrušené vlny tónů. Oddali se&nbsp;snění, jako by&nbsp;leželi v&nbsp;témž loži.</span></p>
        <p class="chunk" data-nb-ref-number="508" data-nb-words="125" data-nb-chars="741"><span class="idea" data-nb-ref-number="517" id="idea517" data-nb-words="125" data-nb-chars="741">Lucie v&nbsp;duchu uviděla zase tu&nbsp;rusovlasou holčičku. A&nbsp;najednou se&nbsp;jí&nbsp;zazdálo, že&nbsp;ji&nbsp;už&nbsp;viděla ve&nbsp;snu, zrovna té&nbsp;noci. Nedařilo se&nbsp;jí&nbsp;vzpomenout si, zdali se&nbsp;jí&nbsp;o&nbsp;ní&nbsp;opravdu zdálo, nebo zdali promítá do&nbsp;minulého spánku to, co&nbsp;před chvílí spatřila před chrámem. Potom ji&nbsp;omrzelo lámat si&nbsp;tím hlavu a&nbsp;její myšlenky se&nbsp;zase roztoulaly. Petr myslil na&nbsp;dny svého krátkého uplynulého života. Skřivan vzlétající nad zamlženou rovinou, aby našel slunce… Jak je&nbsp;daleko! Jak vysoko! Je&nbsp;vůbec možné dospět k&nbsp;němu? Mlha houstne. Už&nbsp;není vidět ani zem, ani nebe. A&nbsp;síly ochabují… Najednou, zatímco pod klenutou kruchtou se&nbsp;nese gregoriánský zpěv, zaznívá jásavá píseň a&nbsp;z&nbsp;šera se&nbsp;vynořuje zkřehlé tělíčko skřivana volně plujícího po&nbsp;nekonečném moři slunce…</span></p>
        <p class="chunk" data-nb-ref-number="509" data-nb-words="53" data-nb-chars="306"><span class="idea" data-nb-ref-number="518" id="idea518" data-nb-words="53" data-nb-chars="306">Stisk prstů jim připomněl, že&nbsp;tak plují spolu. A&nbsp;opět se&nbsp;uviděli v&nbsp;šeru kostela, jak se&nbsp;k&nbsp;sobě pevně tisknou a&nbsp;poslouchají krásné chrámové zpěvy; jejich srdce, rozplývající se&nbsp;láskou, byla u&nbsp;samých vrcholů nejčistší radosti. A&nbsp;oba si&nbsp;vroucně přáli, modlili se&nbsp;o&nbsp;to, aby z&nbsp;těch výšin již nikdy nesestoupili.</span></p>
        <p class="chunk" data-nb-ref-number="510" data-nb-words="170" data-nb-chars="1016"><span class="idea" data-nb-ref-number="519" id="idea519" data-nb-words="170" data-nb-chars="1016">V&nbsp;té&nbsp;chvíli Lucie, jež zrovna vášnivým pohledem políbila drahého přítele (oči maje přivřeny a&nbsp;rty pootevřeny, zdál se&nbsp;ztracen v&nbsp;slastné extázi, a&nbsp;jakoby nadnášen vděčnou radostí, pozdvihoval hlavu k&nbsp;oné nejvyšší Síle, kterou člověk pudově hledá vždycky nahoře), užasle spatřila v&nbsp;červeném a&nbsp;zlatém okně postranní kaple usměvavou tvář té&nbsp;rusovlásky. A&nbsp;zatímco tak na&nbsp;ni&nbsp;mlčky pohlížela, trnouc úžasem, znovu na&nbsp;té&nbsp;zvláštní tvářičce uviděla onen výraz zděšení a&nbsp;soucitu. V&nbsp;témž okamžiku se&nbsp;silný pilíř, o&nbsp;nějž se&nbsp;opírali, pohnul a&nbsp;celý kostel se&nbsp;do&nbsp;základů zachvěl. Srdce zabušilo v&nbsp;Lucii tak, že&nbsp;v&nbsp;ní&nbsp;přehlušilo rachot výbuchu a&nbsp;křik věřících; a&nbsp;nemajíc kdy se&nbsp;bát nebo trpět, vrhla se, aby ho&nbsp;jako slepice svá kuřátka zakryla vlastním tělem, vrhla se&nbsp;na&nbsp;Petra, blaženě se&nbsp;usmívajícího při zavřených očích. Mateřským objetím si&nbsp;tu&nbsp;drahou hlavu ze&nbsp;všech sil přitiskla do&nbsp;klína a&nbsp;sklonila se&nbsp;nad Petrem, s&nbsp;ústy na&nbsp;jeho šíji, takže byli schouleni v&nbsp;nepatrné klubíčko. A&nbsp;mohutný pilíř je&nbsp;naráz pohřbil pod svými sutinami.</span></p>
        <p class="chunk" data-nb-ref-number="511" data-nb-words="2" data-nb-chars="10"><span class="idea" data-nb-ref-number="520" id="idea520" data-nb-words="2" data-nb-chars="10"><em>Srpen 1918</em></span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petr_a_lucie_006.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>